+++
title = "೦೩ ಅನುಬಂಧ ೧ ಸತ್ ಮತ್ತು ಅಸತ್"

+++

**ಇರುವುದು ಮತ್ತು ಇಲ್ಲದ್ದು**

**ಶ್ಲೋಕ ೯**

_ಭಗವಂತನ ಸೂತ್ರ ವಾಕ್ಯದಂತೆ, ನಾ ಸತೇ ವಿದ್ಯತೇ ಭಾವೋ ನಾ ಭಾವೋ ವಿದ್ಯತೇ ಸತಃ_

ಇಲ್ಲದ್ದಕ್ಕೆ ಇರುವುದು ಅಥವಾ ಉಂಟಾಗುವಿಕೆ ಇಲ್ಲ. ಇರುವಿಕೆಗೆ ಹೋಗುವಿಕೆ ಎಂಬುದು ಇಲ್ಲವೇ ಇಲ್ಲ.

ಸತ್ ಅಂದರೆ ಇರುವುದು, ನಿಜವಾಗಿ ಇರುವುದು, ಇರುವಿಕೆ ಇರುವಂತೆ ತೋರುವುದಲ್ಲ. ಯಾವುದು ನಿಜವಾಗಿಯೂ ಇದೆಯೊ ಅದು ನಾಶ ವಾಗುವುದಿಲ್ಲ.

ಅಸತ್ ಎಂದರೆ ಇಲ್ಲದ್ದು. ಯಾವ ವಸ್ತು ತೋರಿ ಮಾಯವಾಗುವುದೋ, ಅಂದರೆ, ಈಗ ತೋರಿ, ಆಮೇಲೆ ಇಲ್ಲವಾಗುವುದೋ,  ಅದು ನಿಜವಾಗಿ  ಇರಲೇ ಇರಲಿಲ್ಲ. ಇದನ್ನು ತಿಳಿದು ನಿಶ್ಚಯ ಮಾಡಬೇಕು.

ಒಂದು ವೇಳೆ ಯಾರಾದರೂ ಹೀಗೆ ಕೇಳಿದರೆ "ಅದು ತೋರುವಾಗಲಾದರೂ ಇದ್ದಿತು ಅಲ್ಲವೇ? ಇಲ್ಲ ಎಂದು ಹೇಗೆ ಹೇಳುತ್ತೀರಿ?". ಎಂದು ಕೇಳಿದರೆ ಅದಕ್ಕೆ ಉತ್ತರ ಹೀಗಿದೆ.

"ಅದು ಇರಲಿಲ್ಲ. ತೋರಿತು ಎಂದರೆ, ತೋರಿದಂತ ಭಯ ಮತ್ತು ಭ್ರಮೆ ಉಂಟಾಯಿತು" ಎನ್ನುವುದೇ ಅದಕ್ಕೆ ಉತ್ತರ.



* ನಸುಕಿನಲ್ಲಿ ರಸ್ತೆಯಲ್ಲಿ ನಡೆಯುವಾಗ, ಹಗ್ಗವೊಂದನ್ನು ಕಂಡು,  ಅದು ಹಾವಿನಂತೆ ಇದೆ, ಎಂದು ತೋರಿದರೆ   ಅ ತೋರಿದ ಹಾವು ನಿಜವಾಗಿಯೂ ಇರಲೇ ಇಲ್ಲ.

ಆದ್ದರಿಂದ ಅದು ಅಸತ್. ಅದಕ್ಕೆ ಇರುವಿಕೆ ಯಾವಾಗಲೂ ಇಲ್ಲ.

ಈ ರೀತಿಯಾಗಿ, ಬದಲು ಅಗುತ್ತಿರುವ, ತೋರಿ, ಆಮೇಲೆ ಇಲ್ಲವಾಗುತ್ತಿರುವ, ಈ ಭ್ರಮೆಗಳ ನೋಟಕ್ಕೆ ಆಧಾರವಾಗಿ, ಒಂದು ಸತ್ಯವೂ ಇದೆ. ಅದೇ ಪರಮಾತ್ಮನು.  ಅದನ್ನು ಕಣ್ಣಿಟ್ಟು ನೋಡಬೇಕು, ಏಕೆಂದರೆ ಅದೇ ನಿಜವಾದ ಬೆಲೆಯಿಂದ ಕೂಡಿ ಇರುವುದು.

ಇಂತಹ ಒಂದು ನಿಶ್ಚಯ ಮಾಡುವ ಬುದ್ಧಿ, ತತ್ವದರ್ಶಿ ಗಳಿಗೆ ಇರುತ್ತದೆ.

ಆದ್ದರಿಂದ ಯಾವುದು ಭ್ರಮೆಯಿಂದ ತೋರುವುದೋ, (ಹುಸಿ ತೋರಿಕೆ ಅಥವಾ ಹುರುಳಿಲ್ಲದ ತೋರಿಕೆ)  ಅದು ತನ್ನಷ್ಟಕ್ಕೆ ತಾನೇ ತೋರಿಸಿಕೊಳ್ಳಬಾರದು.

ಏನಾದರೂ ತೋರಬೇಕಾದರೆ, ಅದಕ್ಕೆ ಒಂದು ವಸ್ತು ಇದ್ದೇ ಇರಬೇಕು. ಆದ್ದರಿಂದ ಹುಸಿಯಾದ ಹಾವು ತೊರಬೇಕಾದರೆ, ಅದಕ್ಕೆ ಹಗ್ಗದ ಆಧಾರವು ಇರಲೇಬೇಕು. ಹೊಸದಾಗಿ ಬೇರೆ ಹಾವನ್ನು ಹಗ್ಗಕ್ಕೆ ಗಂಟು ಹಾಕಬೇಕಾಗಿಲ್ಲ.

ಇದೇ ರೀತಿ ನಮ್ಮ ಮುಂದೆ ಕಾಣುವ ನಾಮ-ರೂಪಗಳ ಜಗತ್ತನ್ನು ಹೊಸದಾಗಿ ಪರಮಾತ್ಮನಿಗೆ ಸಂಬಂಧಿಸಬೇಕಾಗಿಲ್ಲ. ಅದು ಎಂದೆಂದೂ ಪರಮಾತ್ಮನೇ.  ಪರಮಾತ್ಮನೇ ಇದರಲ್ಲಿ ಆಧಾರವಾಗಿ ನಿಂತು ತೋರುತ್ತಿರುತ್ತಾನೆ.  ಇದೇ ತಾತ್ಪರ್ಯ.






+++
title = "೦೪ ಅನುಬಂಧ ೨ ಆಕಾಶ"

+++

ಶ್ಲೋಕ ೧೦

ನಮ್ಮೆಲ್ಲರ ದೃಷ್ಟಿ ಬಹಳ ಮಿತವಾಗಿ ಒಂದು ಚೌಕಟ್ಟಿನಲ್ಲಿ ಇದೆ. ಅಂದರೆ ನಮಗೆ ಗೋಚರವಾಗುವುದು, ಬೆಳಕಿನ ಪ್ರತಿಫಲನದ ಅತ್ಯಂತ ಚಿಕ್ಕ ಪರಿಮಾಣದಲ್ಲಿ ಇದೆ. ಆದ್ದರಿಂದ ನಾವು ನೋಡುವ ಆಕಾಶ ನೀಲಿ ಬಣ್ಣದ್ದು ಎಂದಾಗ, ಅದು ನೀಲಿ ಅಲ್ಲವೇ ಅಲ್ಲ.  ಮೇಲೆ ಏರುತ್ತಾ ಏರುತ್ತಾ ಅದೂ  ಸರಿಯುತ್ತದೆ, ಅಂದರೆ ಅದು, ಕೇವಲ ಒಂದು ವಿಶಾಲವಾದ ಸ್ಥಳ.

ಅದು ಎಷ್ಟು ದೊಡ್ಡದು ಎಂದರೆ  ನಮಗೆ ಊಹಿಸಲು ಕೂಡ ಆಗದು.  ಈ ಭೂಮಿಯು ತನ್ನ ಕಕ್ಷದ ಮೇಲೆ ತಿರುಗುವುದಲ್ಲದೆ, ಸೂರ್ಯನ ಸುತ್ತಲೂ ತಿರುಗುತ್ತಾ ತನ್ನ ಪರಿಧಿಯಲ್ಲಿ ಇರುತ್ತದೆ.  ಈ ಒಂದು ಸೂರ್ಯ ಮಂಡಲವು ಕೂಡ,ಆಕಾಶಗಂಗೆ ಗ್ಯಾಲಕ್ಸಿಯ ಒಂದು ತುತ್ತ ತುದಿಯಲ್ಲಿ ಒಂದು ಚುಕ್ಕೆಯಂತಿದೆ. ಈ ಗ್ಯಾಲಕ್ಸಿಯು ಕೂಡ ತನ್ನ ಕಕ್ಷದ ಮೇಲೆ ತಿರುಗುತ್ತಿದೆ.

ಸೂರ್ಯ ಮಂಡಲದ ಶನಿ ಗ್ರಹದಿಂದ  ನಾವು ನೋಡಿದಾಗ, ನನ್ನ ಭೂಮಿ ಒಂದು ಚುಕ್ಕಿಯಂತೆ ತೋರುತ್ತದೆ. (ಚಿತ್ರವನ್ನು ನೋಡಿ)

ಇದೆಲ್ಲವನ್ನೂ ಆವರಿಸಿ ಇರುವುದಕ್ಕೆ ಆಕಾಶ ಎಂದು ಹೆಸರು.

ಅದು ಅಷ್ಟು ವಿಶಾಲವೂ ಸೂಕ್ಷ್ಮವೂ ಹೌದು.   ಹಾಗಾದರೆ ಇದನ್ನು ಹೇಗೆ ಗುರುತಿಸುವುದು?  ನೀವು ನಿಮ್ಮ ಮನೆಯಲ್ಲಿರುವ ಕಿಟಕಿಯಿಂದ ಹೊರಗೆ ನೋಡಿದಾಗ ನಿಮ್ಮ ಮುಂದೆ ವಾಹನಗಳು ಎಡದಿಂದ ಬಲಕ್ಕೆ ಅಥವಾ ಬಲದಿಂದ ಎಡಕ್ಕೆ ಹಾದು ಹೋದಾಗ ಅದರ ಹಿಂದೆ ಇರುವ ಆಕಾಶ ಸ್ಥಳವು ಯಾವರೀತಿಯ ಮಾರ್ಪಾಡಿಗೆ ಒಳಪಡುವುದಿಲ್ಲ.   ಅದು,ಮಾರ್ಪಾಡು ಆಗದ ವಸ್ತು ಯಾವುದಕ್ಕೂ ಅಂಟಿಕೊಂಡು ವೃದ್ಧಿ ಯಾಗುವುದಿಲ್ಲ, ಕಮ್ಮಿ ಯಾಗುವುದಿಲ್ಲ. ಅದೇ ರೀತಿ ಈ ಆಕಾಶವು ಎಲ್ಲೆಲ್ಲೂ ರೂಪಿಸಿಕೊಂಡಿರುತ್ತದೆ ಮತ್ತು ಅದು ಯಾವುದರಿಂದಲೂ ಸೋಕಲ್ಪಡುವುದಿಲ್ಲ. ಹಾಗೆಯೇ, ಆತ್ಮನು ಎಲ್ಲ ದೇಹಗಳಲ್ಲಿ ನೆಲೆಸಿದ್ದರೂ,ಯಾವ ದೇಹದ ಮಾರ್ಪಾಡುನಿಂದಲೂ, ಸೋಸಿಕೊಳ್ಳದು.

ಇನ್ನೊಂದು ಉದಾಹರಣೆಯನ್ನು ನೋಡೋಣ.  ಗಡಿಗೆ ಮಡಿಕೆಗಳಲ್ಲಿ ಕಾಣುವ ಅವಕಾಶವು ( ಆಕಾಶವೇ) ನಮಗೆ ದೊಡ್ಡದಾಗಿಯೂ ಸಣ್ಣದಾಗಿಯೂ ಆಯಾಯ ಗಡಿಗೆಗಳ ಆಕಾರ ಮತ್ತು ಗಾತ್ರಕ್ಕೆ ತಕ್ಕಂತೆಯೂ ಕಾಣಬಹುದು. ಆದರೆ ನಿಜ ಸಂಗತಿ ಏನು? ನಾವು, ಇವುಗಳಲ್ಲಿ,  ನೋಡುತ್ತಿರುವ ಅವಕಾಶವು, ಒಂದು ವಿಶಾಲವಾದ ಆಕಾಶ. ಈ ಆಕಾಶದಲ್ಲಿಯೇ ಗಡಿಗೆ ಇರುತ್ತದೆ. ಒಂದು ವೇಳೆ ಗಡಿಗೆ ಒಡೆದರೆ, ಈ ಆಕಾಶವು,  ಒಡೆದು ಒಂದು ಕಡೆ ನಿಲ್ಲುವುದಿಲ್ಲ ಅಲ್ಲವೇ!  ಅದು,ಸೂಕ್ಷ್ಮವಾಗಿ (ಆಕಾಶವು) ಇದ್ದದ್ದು, ಹಂಚಿಹೋಗುತ್ತದೆ.

ಅದೇ ರೀತಿ, ಆತ್ಮನು,ಎಲ್ಲೆಲ್ಲಿಯೂ ಇರುತ್ತಾನೆ. ಶರೀರಗಳು ಆತ್ಮನಲ್ಲಿ ಇರುತ್ತದೆ.  ಆತ್ಮನು ಶರೀರದಲ್ಲಿ ಇಲ್ಲ. ಯಾವ ರೀತಿಯಲ್ಲಿ ಗಡಿಗೆ ಮುಂತಾದ ವಸ್ತುಗಳ ಬಣ್ಣ ಮತ್ತು ಆಕಾರ ಬೇರೆಬೇರೆಯಾಗಿದ್ದರೂ ಅದರಲ್ಲಿನ ಆಕಾಶಕ್ಕೆ ಯಾವ ಬಣ್ಣ ಆಕಾರವು ಇರುವುದಿಲ್ಲ. ಗಡಿಗೆ ಅಲ್ಲಾಡಿದರೆ ಆಕಾಶವು ಅಲ್ಲಾಡುವುದಿಲ್ಲ. ಗಡಿಗೆಯಲ್ಲಿ ಧೂಳು ತುಂಬಿದ್ದರೆ, ಅದು ಆಕಾಶಕ್ಕೆ ಅಂಟುವುದೇ  ಇಲ್ಲ.

ಆತ್ಮನು, ಆಕಾಶಕ್ಕಿಂತ ಸೂಕ್ಷ್ಮನು.  ಆಕಾಶವನ್ನು ವ್ಯಾಪಿಸಿ, ಅದಕ್ಕಿಂತಲೂ ಸರ್ವಗತನು.

ಯಾವ ಶರೀರದಲ್ಲಿಯೇ ಇದ್ದರೂ, ಅವನಿಗೆ ಶರೀರದ ಗುಣಗಳು ಅಂಟುವುದಿಲ್ಲ.   ಇಂತಹ ನಿತ್ಯ ಶುದ್ಧ ಬುದ್ಧ ಮುಕ್ತ ಆಕಾಶದಂತೆ ಇರುವವನೇ,ಆತ್ಮ ಸ್ವರೂಪನು.

ಇದೇ ರೀತಿಯಾಗಿ, ಆತ್ಮನು, ಯಾವುದರಲ್ಲಿ (ಶರೀರದಲ್ಲಿ ಆಗಲೀ, ವಸ್ತುವಿನಲ್ಲಿ ಆಗಲೀ)  ಇದ್ದರೂ ಅದಕ್ಕೆ ಲಿಪ್ತನಾಗುಗುವುದಿಲ್ಲ.

ಆಕಾಶದ ಉಪಮಾನವನ್ನು ಆತ್ಮನಿಗೆ ಕೊಟ್ಟು, ಇಲ್ಲಿ ಹೋಲಿಕೆಯನ್ನು ತಂದಿದೆ.

**ಕೆಳಗಿನ ಚಿತ್ರದಲ್ಲಿ ಒಂದು ಬಿಳಿಯ ಚುಕ್ಕೆಯನ್ನು ನೋಡಬಲ್ಲಿರಾ? ಶನಿ ಗ್ರಹದಿಂದ ನೋಡಿದಾಗ  ಕಾಣುವ ಈ ಬಿಳಿಯ ಚುಕ್ಕೆಯೇ ನಾವು ವಾಸವಾಗಿರುವ ಭೂಮಿ. ಮ್ಯಾರಿನರ್ ಎಂಬ ಆಕಾಶನೌಕೆ ಶನಿಗ್ರಹದ ವರ್ತುಲಗಳ ಬಳಿ ಹೋಗುತ್ತಿದ್ದಾಗ ತೆಗೆದ ಒಂದು ಅದ್ಭುತ ಚಿತ್ರ.   ಮನುಷ್ಯರಾದ ನಾವು ಎಷ್ಟು ಕ್ಷುಲ್ಲಕರು ಎಂದು ಇದರಿಂದ ತಿಳಿಯುತ್ತದೆ.  **

**7.8 ಬಿಲಿಯನ್ ಮನುಷ್ಯರು ಈ ಸಣ್ಣ ಚುಕ್ಕೆ ಯಲ್ಲಿ ವಾಸಮಾಡುತ್ತಿದ್ದಾರೆ   ಈ ಪ್ರಪಂಚವನ್ನೇ ಗೆಲ್ಲಲು ಹೊರಟ ಮಹಾರಾಜರುಗಳು ಈ ಸಣ್ಣ ಧೂಳಿಗಾಗಿ,  ಯುದ್ಧ ಮಾಡುತ್ತಿದ್ದಾರೆ ಅಲ್ಲವೇ?**

**ಇದೇ ವಿಪರ್ಯಾಸ!!!?**

** ಇಲ್ಲಿರುವ ಮನುಷ್ಯರ ಅಹಂಕಾರವು,ಈ ಭೂಮಂಡಲಕ್ಕಿಂತ ದೊಡ್ಡದಾಗಿ ನಮಗೆ ಕಾಣುವುದೇ ಒಂದು ದುರದೃಷ್ಟಕರ ವಿಷಯ.   ಬ್ರಹ್ಮಾಂಡದ ಮುಂದೆ, ನಾವು ಧೂಳಿಗಿಂತ ಕಡೆ ಅಲ್ಲವೇ? **

**ಯೋಚಿಸಿ ನೋಡಿ**

             ……………….. ……………...




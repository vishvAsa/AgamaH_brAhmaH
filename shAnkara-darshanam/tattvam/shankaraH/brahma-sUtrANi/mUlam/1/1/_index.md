+++
title = "+१"

+++
अध्यास-भाष्यम्।

युष्मद्-अस्मत्-प्रत्यय-गोचरयोर् **विषय-विषयिणोस्**, तमः-प्रकाश-वद्-विरुद्ध-स्वभावयोर्,  
इतरेतर-भावाऽनुपपत्तौ सिद्धायाम्,  
तद्-धर्माणाम् अपि सुतराम् **इतरेतर-भावानुपपत्तिः** — इत्यतः,  

अस्मत्-प्रत्यय-गोचरे विषयिणि चिद्-आत्मके,  
युष्मत्-प्रत्यय-गोचरस्य विषयस्य, तद्-धर्माणां **चाध्यासः**,  
तद्-विपर्ययेण विषयिणस् तद्-धर्माणां च विषये **ऽध्यासो**  
**मिथ्येति** भवितुं युक्तम् ।  

तथाप्य् अन्योन्यस्मिन्न् अन्योन्यात्मकताम् अन्योन्य-धर्मांश् चाध्यस्य +इतरेतराविवेकेन  
+अत्यन्त-विविक्तयोर् धर्म-धर्मिणोः  
**मिथ्या-ज्ञान-निमित्तः**  
सत्यानृते मिथुनी-कृत्य  
‘अहम् इदम्’ ‘ममेदम्’ इति  
नैसर्गिकोऽयं **लोक-व्यवहारः** ॥

आह — कोऽयम् **अध्यासो** नामेति ।  
उच्यते — स्मृति-रूपः, परत्र पूर्व-दृष्टाव् अभासः ।  
तं केचित् अन्यत्रान्यधर्माध्यास इति वदन्ति ।  
केचित् तु यत्र यद्-अध्यासः तद्-विवेकाग्रह-निबन्धनो **भ्रम** इति ।  
अन्ये तु यत्र यद्-अध्यासः तस्यैव विपरीत-धर्मत्व-कल्पनाम् आचक्षते ।  
सर्वथापि तु अन्यस्यान्यधर्मावभासतां न व्यभिचरति ।  
तथा च लोकेऽनुभवः —  
शुक्तिका हि रजतवद् अवभासते,  
एकश् चन्द्रः स-द्वितीयवद् इति ॥

**कथं** पुनः प्रत्यग्-आत्मन्य् अविषये **अध्यासो** विषय-तद्-धर्माणाम् ?  
सर्वो हि पुरो ऽवस्थित एव विषये विषयान्तरम् अध्यस्यति ; युष्मत्-प्रत्ययापेतस्य च प्रत्यग्-आत्मनः अविषयत्वं ब्रवीषि ।  
उच्यते — न तावद् अयम् एकान्तेनाविषयः, अस्मत्-प्रत्यय-विषयत्वात् अपरोक्षत्वाच् च प्रत्यग्-आत्म-प्रसिद्धेः ;  
न चायम् अस्ति नियमः — पुरो ऽवस्थित एव विषये विषयान्तरम् अध्यसितव्यम् इति ;  
अप्रत्यक्षेऽपि ह्य् आकाशे बालाः तलमलिनतादि अध्यस्यन्ति ;  
एवम् अविरुद्धः **प्रत्यग्-आत्मन्य् अपि अनात्माध्यासः** ॥

तम् एतम् एवं-लक्षणम् **अध्यासं** पण्डिता **अविद्येति** मन्यन्ते ।  
तद्-विवेकेन च वस्तु-स्वरूपावधारणं **विद्याम्** आहुः ।  
तत्रैवं सति, यत्र यद्-अध्यासः, तत्-कृतेन दोषेण गुणेन वा अणु-मात्रेणापि स न सम्बध्यते ।  
तम् एतम् अविद्याख्यम् आत्मानात्मनोर् **इतरेतराध्यासं पुरस्कृत्य**  
सर्वे प्रमाण-प्रमेय-व्यवहारा लौकिका वैदिकाश्च प्रवृत्ताः,  
सर्वाणि च **शास्त्राणि** विधि-प्रतिषेध-मोक्ष-पराणि ।  
कथं पुनर् **अविद्यावद्-विषयाणि** प्रत्यक्षादीनि **प्रमाणानि** शास्त्राणि चेति, उच्यते —  
देहेन्द्रियादिषु अहं-ममाभिमान-रहितस्य प्रमातृत्वानुपपत्तौ प्रमाण-प्रवृत्त्य्-अनुपपत्तेः । न हीन्द्रियाण्यनुपादाय प्रत्यक्षादिव्यवहारः सम्भवति । न चाधिष्ठानमन्तरेण इन्द्रियाणां व्यापारः सम्भवति । न चानध्यस्तात्मभावेन देहेन कश्चिद्व्याप्रियते । न चैतस्मिन् सर्वस्मिन्नसति असङ्गस्यात्मनः प्रमातृत्वमुपपद्यते । न च प्रमातृत्वमन्तरेण प्रमाणप्रवृत्तिरस्ति । तस्मादविद्यावद्विषयाण्येव प्रत्यक्षादीनि प्रमाणानि शास्त्राणि चेति । पश्वादिभिश्चाविशेषात् । यथा हि पश्वादयः शब्दादिभिः श्रोत्रादीनां सम्बन्धे सति शब्दादिविज्ञाने प्रतिकूले जाते ततो निवर्तन्ते, अनुकूले च प्रवर्तन्ते ; यथा दण्डोद्यतकरं पुरुषमभिमुखमुपलभ्य ‘मां हन्तुमयमिच्छति’ इति पलायितुमारभन्ते, हरिततृणपूर्णपाणिमुपलभ्य तं प्रति अभिमुखीभवन्ति ; एवं पुरुषा अपि व्युत्पन्नचित्ताः क्रूरदृष्टीनाक्रोशतः खड्गोद्यतकरान्बलवत उपलभ्य ततो निवर्तन्ते, तद्विपरीतान्प्रति प्रवर्तन्ते । अतः समानः पश्वादिभिः पुरुषाणां प्रमाणप्रमेयव्यवहारः । पश्वादीनां च प्रसिद्धः अविवेकपूर्वकः प्रत्यक्षादिव्यवहारः । तत्सामान्यदर्शनाद्व्युत्पत्तिमतामपि पुरुषाणां प्रत्यक्षादिव्यवहारस्तत्कालः समान इति निश्चीयते । शास्त्रीये तु व्यवहारे यद्यपि बुद्धिपूर्वकारी नाविदित्वा आत्मनः परलोकसम्बन्धमधिक्रियते, तथापि न वेदान्तवेद्यमशनायाद्यतीतमपेतब्रह्मक्षत्रादिभेदमसंसार्यात्मतत्त्वमधिकारेऽपेक्ष्यते, अनुपयोगात् अधिकारविरोधाच्च । प्राक् च तथाभूतात्मविज्ञानात् प्रवर्तमानं शास्त्रमविद्यावद्विषयत्वं नातिवर्तते । तथा हि — ‘ब्राह्मणो यजेत’ इत्यादीनि शास्त्राण्यात्मनि वर्णाश्रमवयोऽवस्थादिविशेषाध्यासमाश्रित्य प्रवर्तन्ते । अध्यासो नाम अतस्मिंस्तद्बुद्धिरित्यवोचाम । तद्यथा — पुत्रभार्यादिषु विकलेषु सकलेषु वा अहमेव विकलः सकलो वेति बाह्यधर्मानात्मन्यध्यस्यति ; तथा देहधर्मान् ‘स्थूलोऽहं कृशोऽहं गौरोऽहं तिष्ठामि गच्छामि लङ्घयामि च’ इति ; तथेन्द्रियधर्मान् — ‘मूकः काणः क्लीबो बधिरोऽन्धोऽहम्’ इति ; तथान्तःकरणधर्मान् कामसङ्कल्पविचिकित्साध्यवसायादीन् । एवमहंप्रत्ययिनमशेषस्वप्रचारसाक्षिणि प्रत्यगात्मन्यध्यस्य तं च प्रत्यगात्मानं सर्वसाक्षिणं तद्विपर्ययेणान्तःकरणादिष्वध्यस्यति । एवमयमनादिरनन्तो नैसर्गिकोऽध्यासो मिथ्याप्रत्ययरूपः कर्तृत्वभोक्तृत्वप्रवर्तकः सर्वलोकप्रत्यक्षः । अस्यानर्थहेतोः प्रहाणाय आत्मैकत्वविद्याप्रतिपत्तये सर्वे वेदान्ता आरभ्यन्ते । यथा चायमर्थः सर्वेषां वेदान्तानाम् , तथा वयमस्यां शारीरकमीमांसायां प्रदर्शयिष्यामः । वेदान्तमीमांसाशास्त्रस्य व्याचिख्यासितस्येदमादिमं सूत्रम् —

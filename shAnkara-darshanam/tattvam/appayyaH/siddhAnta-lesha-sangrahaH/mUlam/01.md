+++
title = "०१"

+++
प्रथमपरिच्छेदः

अधिगतभिदा पूर्वाचार्यानुपेत्य सहस्रधा  
सरिदिव महीभेदान् सम्प्राप्य शौरिपदोद्गता ।  
जयति भगवत्पादश्रीमन्मुखाम्बुजनिर्गता  
जननहरणी सूक्तिर्ब्रह्माद्वयैकपरायणा ॥१॥

प्राचीनैर्व्यवहारसिद्धविषयेष्वात्मैक्यसिद्धौ परं  
सन्नह्यद्भिरनादरात् सरणयो नानाविधा दर्शिताः ।  
तन्मूलानिह सङ्ग्रहेण कतिचित् सिद्धान्तभेदान् धिय-  
श्शुद्ध्यै सङ्कलयामि तातचरणव्याख्यावचःख्यापितान् ॥२॥

तेषूपपादनापेक्षान् पक्षान् प्रायो यथामति ।  
युक्त्योपपादयन्नेव लिखाम्यनतिविस्तरम् ॥३॥

## श्रवणविधिविचारः

तत्र तावत् ‘आत्मा वा अरे द्रष्टव्यः श्रोतव्यो (मन्तव्यः)’ (बृ.उ.२.४.५)
इति अधीतसाङ्गस्वाध्यायस्य वेदान्तैरापातप्रतिपन्ने ब्रह्मात्मनि
समुदितजिज्ञासस्य तज्ज्ञानाय वेदान्तश्रवणे विधिः प्रतीयमानः
किंविध इति चिन्त्यते ।

तिस्रः खलु विधेर्विधाः – अपूर्वविधिः नियमविधिः परिसङ्ख्याविधिश्च इति ।
तत्र कालत्रयेऽपि कथमप्यप्राप्तस्य प्राप्तिफलको विधिराद्यः । यथा
‘व्रीहीन् प्रोक्षति’ इति । नात्र व्रीहीणां प्रोक्षणस्य
संस्कारकर्मणो विना विनियोगं मानान्तरेण कथमपि
प्राप्तिरस्ति । पक्षप्राप्तस्य
अप्राप्तांशपरिपूरणफलको
विधिर्द्वितीयः । यथा ’व्रीहीनवहन्ति’ इति ।
अत्र विध्यभावेऽपि पुरोडाशप्रकृतिद्रव्याणां व्रीहीणां
तण्डुलनिष्पत्त्याक्षेपादेव
अवहननप्राप्तिः भविष्यति इति न
तत्प्राप्त्यर्थोऽयं विधिः, किन्तु
आक्षेपादवहननप्राप्तौ तद्वदेव लोकावगतकारणत्वाविशेषात्
नखविदलनादिरपि पक्षे प्राप्नुयात् इति अवहननाप्राप्तांशसद्भावात्
तदंशपरिपूरणफलकः । द्वयोः शेषिणोः एकस्य शेषस्य वा एकस्मिन्
शेषिणि द्वयोः शेषयोर्वा नित्यप्राप्तौ शेष्यन्तरस्य शेषान्तरस्य वा
निवृत्तिफलको विधिः तृतीयः । यथा अग्रिचयने
‘इमामगृभ्णन्रशनामृतस्येत्यश्वाभिधानीमादत्ते’
इति, यथा वा चातुर्मास्यान्तर्गतेष्टिविशेषे गृहमेधीये ‘आज्यभागौ यजति’
इति । अग्निचयने अश्वरशनाग्रहणं गर्दभरशनाग्रहणं च इति
द्वयमनुष्ठेयम् । तत्र अश्वरशनाग्रहणे
‘इमामगृभ्णन्’ इति मन्त्रो लिङ्गादेव
रशनाग्रहणप्रकाशनसामर्थ्यरूपात् नित्यं
प्राप्नोति इति न तत्प्राप्त्यर्थः तदप्राप्तांशपरिपूरणार्थो वा विधिः,
किं तु लिङ्गाविशेषात् गर्दभरशनाग्रहणेऽपि मन्त्रः प्राप्नुयात् इति
तन्निवृत्त्यर्थः । तथा गृहमेधीयस्य दर्शपूर्णमासप्रकृतिकत्वात्
अतिदेशादेव आज्यभागौ नित्यं प्राप्नुतः इति न तत्र विधिः
तत्प्राप्त्यर्थः तन्नियमार्थो वा; किं तु अतिदेशात्
प्रयाजादिकमपि प्राप्नुयात् इति तन्निवृत्त्यर्थः ।
गृहमेधीयाधिकरणपूर्वपक्षरीत्या इदमुदाहरणं यत्र
क्कचिदुदाहर्तव्यमित्युदाहृतम् । न च नियमविधावपि
पक्षप्राप्तावहननस्य अप्राप्तांशपरिपूरणे
कृते तदवरुद्धत्वात् पाक्षिकसाधनान्तरस्य नखविदलनादेः निवृत्तिरपि
लभ्यत इति इतरनिवृत्तिफलकत्वाविशेषात् नियमपरिसङ्ख्ययोः फलतो विवेको
न यक्त इति शङ्क्यम् । विधितोऽवहनननियमं विना आक्षेपलभ्यस्य
नखविदलनादेर्निवर्तयितुमशक्यतया
अप्राप्तांशपरिपूरणरूपस्य नियमस्य
प्राथम्यात् विधेयावहननगतत्वेन प्रत्यासन्नत्वाच्च तस्यैव
नियमविधिफलत्वोपगमात् । तदनुनिष्पादिन्या अविधेयगतत्वेन विप्रकृष्टाया
इतरनिवृत्तेः सन्निकृष्टफलसम्भवे फलत्वानौचित्यात् ।

एवं विविक्तासु तिसृषु विधासु किंविधः श्रवणविधिराश्रीयते ।

प्रकटार्थकारादयः केचिदाहुः− अपूर्वविधिरयम् । अप्राप्तत्वात् । न हि
‘वेदान्तश्रवणं ब्रह्मसाक्षात्कारहेतुः’ इति
अन्वयव्यतिरेकप्रमाणमस्ति । लोके
कृतश्रवणस्यापि बहुशस्तदनुत्पत्तेः अकृतश्रवणस्यापि गर्भगतस्य
वामदेवस्य तदुत्पत्तेः उभयतो व्यभिचारात् । न वा श्रवणमात्रं
श्रोतव्यार्थसाक्षात्कारहेतुः इति शस्त्रान्तरश्रवणे
गृहीतः सामान्यनियमोऽस्ति, येनात्र विशिष्य
हेतुत्वग्राहकाभवेऽपि
सामान्यमुखेनैव हेतुत्वं प्राप्यत
इत्याशङ्क्येत । गान्धर्वादिशास्त्रश्रवणस्य
षड्जादिसाक्षात्कारहेतुत्वाभ्युपगमेऽपि कर्मकाण्डादिश्रवणात्
तदर्थधर्मादिसाक्षात्कारादर्शनेन व्यभिचारात् । तस्मादपूर्वविधिरेवायम्
।

भाष्येऽपि ‘सहकार्यन्तरविधिः पक्षेण तृतीयं तद्वतो विध्यादिवत्’ (ब्र.सू.
३.४.४७) इत्यधिकरणे ’विद्यासहकारिणो मौनस्य बाल्यपाण्डित्यवत्
विधिरेवाश्रयितव्यः अपूर्वत्वात्’ इति
पाण्डित्यशब्दशब्दिते श्रवणे
अपूर्वविधिरेवाङ्गीकृतः − इति ।

वेदान्तश्रवणस्य नित्यापरोक्षब्रह्मसाक्षात्कारहेतुत्वं न अप्राप्तम् ,
अपरोक्षवस्तुविषयकप्रमाणत्वावच्छेदेन साक्षात्कारहेतुत्वस्य
प्राप्तेः शाब्दापरोक्षवादे व्यवस्थापनात् । तदर्थमेव हि
तत्प्रस्तावः । न च - तावता ब्रह्मप्रमाणत्वेन
आपातदर्शनसाधारणब्रह्मसाक्षात्कारहेतुत्वप्राप्तावपि
अविद्यानिवृत्त्यर्थमिष्यमाणसत्तानिश्चयरूपतत्साक्षात्कारहेतुत्वं श्रवणस्य
न प्राप्तम् इति वाच्यम् । विचारमात्रस्य विचार्यनिर्णयहेतुत्वस्य
ब्रह्मप्रमाणस्य तत्साक्षात्कारहेतुत्वस्य च प्राप्तौ
विचारितवेदान्तशब्दज्ञानरूपस्य श्रवणस्य तद्धेतुत्वप्राप्तेः । न च
उक्तोभयतो व्यभिचारः । सहकारिवैकल्येनान्वयव्यभिचारस्यादोषत्वात् ,
जातिस्मरस्य जन्मान्तरश्रवणात् , फलसम्भवेन
व्यतिरेकव्यभिचाराभावात् ।
अन्यथा व्यभिचारेणैव हेतुत्वबाधे श्रुत्यापि तत्साधनताज्ञानासम्भवात् ।
घटसाक्षात्कारे चक्षुरतिरेकेण त्वगिन्द्रियमिव ब्रह्मसाक्षात्कारे
श्रवणातिरेकेण उपायान्तरमस्तीति शङ्कायां व्यतिरेकव्यभिचारस्यापि
अदोषत्वात् । तथा च प्राप्तत्वान्नापूर्वविधिः ।

अत एव ‘आवृत्तिरसकृदुपदेशात्’ (ब्र.सू .४-१-१) इत्यधिकरणभाष्ये
‘दर्शनपर्यवसानानि हि श्रवणादीन्यावर्त्यमनानि
दृष्टार्थानि भवन्ति, यथा अवघातादीनि तण्डुलनिष्पत्तिपर्यवसानानि’
इति श्रवणस्य ब्रह्मदर्शनार्थस्य दृष्टार्थतया
दार्शपूर्णमासिकावघातन्यायप्राप्तावृत्त्युपदेशः ।
अपूर्वविधित्वे तु स न सङ्गच्छते सर्वौषधावघातवत् । अग्निचयने ‘सर्वौषधस्य
पूरयित्वाऽवहन्ति अथैतदुपदधाति ।’ इति उपधेयोलूखलसंस्कारार्थत्वेन
विहितस्यावघातस्य दृष्टार्थत्वाभावान्नावृत्तिरिति हि
तन्त्रलक्षणे स्थितम् (जै. सू. ११-१-६) ।

अतो नियमविधिरेवायम् । तदभावे हि यथा वस्तु किञ्चिच्चक्षुषा वीक्षमाणस्तत्र
स्वागृहीते सूक्ष्मे विशेषान्तरे केनचित् कथिते तदवगमाय तस्यैव चक्षुषः
पुनरपि सप्रणिधानं व्यापारे प्रवर्तते । एवं मनसा ‘अहं’ इति
गृह्यमाणे जीवे वेदान्तैरध्ययनगृहीतैरुपदिष्टं
निर्विशेषब्रह्मचैतन्यरूपत्वमाकर्ण्य तदवगमाय
तत्र सावधानं मनस एव प्रणिधने कदाचित् पुरुषः प्रवर्तेतेति वेदान्तश्रवणे
प्रवृत्तिः पाक्षिकी स्यत् । ‘यतो वाचो निवर्तन्ते (अप्राप्य मनसा सह)’
(तै.उ. २-९-१) इतिश्रुतिः ’मनसैवानुद्रष्टव्यम्’ (बृ.उ.४-४-१९)
‘द्दश्यते त्वग्र्यया बुद्ध्या‘ (क.उ.३-१२) इत्यपि श्रवणेन
अनवहितमनोविषया इतिशङ्कासम्भवात् ।

अथवा ‘जुष्टं यदा पश्यत्यन्यमीशमस्य महिमानमिति वीतशोकः’ (मु.उ. ३-१-२)
इत्यादिश्रवणात् भिन्नात्मज्ञानान्मुक्तिरितिभ्रमसम्भवेन
मुक्तिसाधनज्ञानाय भिन्नात्मविचाररूपे
शास्त्रान्तरश्रवणेऽपि पक्षे
प्रवृत्तिस्स्यादिति
अद्वैतात्मपरवेदान्तश्रवणानियमविधिरयमस्तु ।
इह आत्मशब्दस्य ‘इदं सर्वं यदयमात्मा’ (बृ.उ. २-४-६)
इत्यादिप्रकरणपर्यालोचनया
अद्वितीयात्मपरत्वात् । न हि वस्तुसत्साधनान्तरप्राप्तावेव
नियमविधिरिति कुलधर्मः ; येन वेदान्तश्रवणनियमार्थवत्त्वाय
नियमादृष्टजन्यस्वप्रतिबन्धककल्मषनिवृत्तिद्वारा
सत्तानिश्चयरूपब्रह्मसाक्षात्कारस्य
वेदान्तश्रवणैकसाध्यत्वस्याभ्युपगन्तव्यत्वेन तत्र वस्तुत:
साधनान्तराभावान्न नियमविधिर्युज्यत इति
शङ्क्येत । किं तु यत्र साधनान्तरतया सम्भाव्यमानस्य पक्षे प्राप्त्या
विधित्सितसाधनस्य पाक्षिक्यप्रप्तिर्निवारयितुं न शक्यते तत्र नियमविधिः,
तावतैव अप्राप्तांशपरिपूरणस्य तत्फलस्य सिद्धेः ।

अथवा - गुरुमुखाधीनादिव निपुणस्य स्वप्रयत्नमात्रसाध्यादपि वेदान्तविचारात्
सम्भवति सत्तानिश्चयरूपं ब्रह्मापरोक्षज्ञानम् । किं तु
गुरुमुखाधीतवेदान्तवाक्यश्रवणनियमादृष्टम्
अविद्यानिवृत्तिं प्रति कल्मषनिरासेनोपयुज्यत इति तदभावेन प्रतिबद्धम्
अविद्यामनिवर्तयत् परोक्षज्ञानकल्पमवतिष्ठते । न च ज्ञानोदये
अज्ञानानिवृत्त्यनुपपत्तिः । प्रतिबन्धकाभावस्य
सर्वत्रापेक्षितत्वेन सत्यपि
प्रत्यक्षविशेषदर्शने उपाधिना प्रतिबन्धात्
प्रतिबिम्बभ्रमानिवृत्तिवत्
तदनिवृत्त्युपपत्तेः । एवं च लिखितपाठादिनापि
स्वाध्यायग्रहणप्रसक्तौ गुरुमुखाधीनाध्ययननियमविधिवत्
स्वप्रयत्नमात्रपूर्वकस्यापि वेदन्तविचारस्य
सत्तानिश्चयरूपब्रह्मसाक्षात्कारार्थत्वेन पक्षे प्राप्तौ
गुरुमुखाधीनश्रवणनियमविधिरस्तु । न च ‘तद्विज्ञानार्थं स
गुरुमेवाभिगच्छेत्’ (मु.उ. १-२-१२) इति
गुरूपसदनविधिनैव गुरुरहितविचारव्यावृत्तिसिद्धेर्विफलो नियमविधिरिति
शङ्क्यम् । गुरूपसदनस्य श्रवणाङ्गतया श्रवणविध्यभावे तद्विधिरेव नास्तीति
तेन तस्य वैफल्याप्रसक्तेः । अन्यथा अध्ययनाङ्गभूतोपगमनविधिनैव
लिखितपाठादिव्यावृत्तिरिति अध्ययननियमोऽपि विफलः
स्यात् ।

अथवा अद्वैतात्मपरभाषाप्रबन्धश्रवणस्य पक्षे प्राप्त्या वेदान्तश्रवणे
नियमविधिरस्तु । न च ‘नम्लेच्छितवै’ इत्यादिनिषेधादेव
तदप्राप्तिः । शास्त्रव्युत्पत्तिमान्द्यात्
वेदान्तश्रवणमशक्यमिति पुरुषार्थनिषेधमुल्लङ्घ्यापि
भाषाप्रबन्धेनाद्वैतं जिज्ञासमानस्य तत्र प्रवृत्तिसम्भवेन
नियमविधेरर्थवत्त्वोपपत्तेः । ’अभ्युपगम्यते हि कत्रधिकरणे’ (जै.सू.
३-४-१२) व्युत्पादितं पुरुषार्थे अनृतवदननिषेधे सत्यपि
दर्शपूर्णमासमध्ये
कुतश्चिद्धेतोरङ्गीकृतनिषेधोल्लङ्घनस्य
अविकलां क्रतुसिद्धिं कामयमानस्य अनृतवदने प्रवृत्ति: स्यदिति पुनः
क्रत्वर्थतया दर्शपूर्णमासप्रकरणे ‘नानृतं वदेत्’ इति
निषेधः इति क्रत्वर्थतया निषेधस्यार्थवत्वम् ।

यद्वा - यथा ‘मन्त्रैरेव मन्त्रार्थस्मृतिः साध्या’ इति नियमः ,
तन्मूलककल्पसूत्रात्मीयग्रहणकवाक्यादीनामपि पक्षे
प्राप्तेः ; तथा वेदान्तमूलकेतिहासपुराणपौरुषेयप्रबन्धानामपि पक्षे
प्राप्तिसम्भवान्नियमोऽयमस्तु । सर्वथा नियमविधिरेवायम् ।
’सहकार्यन्तरविधिः’ इत्यधिकरणभाष्ये
अपूर्वत्वोक्तिस्तु नियमविधित्वेऽपि
पाक्षिकाप्राप्तिसद्भावात् तदभिप्राया इति
तत्रैव पक्षेणेति पाक्षिकाप्राप्तिकथनपरसूत्रपदयोजनेन स्पष्टीकृतम्
- इति विवरणानुसारिणः ॥

कृतश्रवणस्य प्रथमं शब्दात् निर्विचिकित्सं परोक्षज्ञानमेवोत्पद्यते ।
शब्दस्य परोक्षज्ञानजननस्वाभाव्येन
क्लृप्तसामर्थ्यानतिलङ्घनात् ।
पश्चात् कृतमनननिदिध्यासनस्य सहकारिविशेषसम्पन्नात् तत एव अपरोक्षज्ञानं
जायते । तत्तांशगोचरज्ञानजननासमर्थस्यापीन्द्रियस्य
सत्समर्थसंस्कारसाहित्यात्
प्रत्यभिज्ञानजनकत्ववत्
स्वतोऽपरोक्षज्ञानजननासमर्थस्यापि
शब्दस्य विधुरपरिभावितकामिनीसाक्षात्कारस्थले
तत्समर्थत्वेनक्लृप्तभावनाप्रचयसाहित्यादपरोक्षज्ञानजनकत्वं
युक्तम् । ततश्च शब्दस्य स्वतस्स्वविषये परोक्षज्ञानजनकत्वस्य
भावनाप्रचयसहकृतज्ञानकरणत्वावच्छेदेन
विधुरान्त:करणवदपरोक्षज्ञानजनकत्वस्य च प्राप्तत्वात्
पूर्ववन्नियमविधिरिति तदेकदेशिनः ।

वेदान्तश्रवणेन न ब्रह्मसाक्षात्कारः, किन्तु मनसैव ,
‘मनसैवानुद्रष्टव्यम्’
(बृ.उ.४-४-१९) इति श्रुतेः । ‘शास्त्राचार्योपदेशशमदमादिसंस्कृतं
मन आत्मदर्शने करणम्’ इति गीताभाष्यवचनाच्च । श्रवणं तु
निर्विचिकित्सपरोक्षज्ञानार्थमिति
तादर्थ्येनैव नियमविधिः इति केचित् ।

अपरोक्षज्ञानार्थत्वेनैव श्रवणे नियमविधिः । ‘द्रष्टव्य’ इति फलकीर्तनात् ।
तादर्थ्यञ्च तस्य करणभूतमनःसहकारितयैव न साक्षात् ।
शाब्दापरोक्षज्ञानानङ्गीकरणात् ।
न च तस्य तेन रुपेण तादर्थ्यं न प्राप्तमित्यपूर्वविधित्वप्रसङ्गः ।
श्रावणेषु षड्जादिषु
समारोपितपरस्पराविवेकनिवृत्त्यर्थगान्धर्वशास्त्रश्रवणसहकृतश्रोत्रेण
परस्परासङ्कीर्णतद्याथार्थ्यापरोक्ष्यदर्शनेन, प्रकाशमाने वस्तुनि
आरोपिताविवेकनिवृत्त्यर्थशास्त्रसद्भावे तच्छ्रवणं
तत्साक्षात्कारजनकेन्द्रियसहकारिभावेनोपयुज्यत इत्यस्य
क्लृप्तत्वात् इति अपरे ।

वेदान्तवाक्यानाम् अद्वितीये ब्रह्मणि
तात्पर्यनिर्णयानुकूलन्यायविचारात्मकचेतोवृत्तिविशेषरूपस्य
श्रवणस्य न ब्रह्मणि परोक्षमपरोक्षं वा ज्ञानं फलम् , तस्य
शब्दादिप्रमाणफलत्वात् । न च
उक्तरूपविचारावधारिततात्पर्यविशिष्टशब्दज्ञानमेव
श्रवणमस्तु तस्य ब्रह्मज्ञानं फलम् युज्यते इति वाच्यम् , ज्ञाने
विध्यनुपपत्तेः
।श्रवणविधेर्विचारकर्तव्यताविधायकजिज्ञासासूत्रमूलत्वोपगमाच्च ।
ऊहापोहात्मकमानसक्रियारूपविचारस्यैव श्रवणत्वौचित्यात् । न च विचारस्यैव
तात्पर्यनिर्णयद्वारा
तज्जन्यतात्पर्यभ्रमादिपुरुषापराधरूपप्रतिबन्धकविगमद्वारा
वा ब्रह्मज्ञानं फलमस्त्विति वाच्यम् । तात्पर्यज्ञानस्य शाब्दज्ञाने
कारणत्वानुपगमात् कार्ये क्कचिदपि प्रतिबन्धकाभावस्य
कारणत्वानुपगमाच्च तयोर्द्वारत्वानुपपत्तेः ।
ब्रह्मज्ञानस्य विचाररूपातिरिक्तकारणकत्वे
तत्प्रामाण्यस्य परतस्त्वापत्तेश्च । तस्मात्
तात्पर्यनिर्णयद्वरा परुषापराधनिरासार्थत्वेनैव विचाररूपे श्रवणे
नियमविधिः । ‘द्रष्टव्यः’ इति तु दर्शनार्हत्वेन
स्तुतिमात्रं न श्रवणफलसङ्कीर्तनम् इति
सङ्क्षेपशारीरकानुसारिणः ।

ब्रह्मज्ञानार्थं वेदान्तश्रवणे प्रवृत्तस्य चिकित्साज्ञानार्थं
चरकसुश्रुतादिश्रवणे प्रवृत्तस्येव मध्ये
व्यापारान्तरेऽपि प्रवृत्तिः प्रसज्येत इति
तन्निवृत्तिफलकः ‘श्रोतव्यः’ इति परिसङ्ख्याविधिः ।
‘ब्रह्मसंस्थोऽमृतत्वमेति’ (छा.उ. २-२३-१) इति छान्दोग्ये
अनन्यव्यापारत्वस्य मुक्त्युपायत्वावधारणात् , सम्पूर्वस्य
तिष्ठतेः समाप्तिवाचितया ब्रह्मसंस्थाशब्दशब्दिताया ब्रह्मणि समाप्तेः
अनन्यव्यापाररूपत्वात् । ‘तमेवैकं जानथ आत्मानमन्या वाचो
विमुञ्चथ’(मु.उ.२-२-४) इत्याथर्वणे कण्ठत एव
व्यापारान्तरप्रतिषेधाच्च , ’आसुप्तेरामृतेः कालं
नयेद्वेदान्तचिन्तया’
इत्यादिस्मृतेश्च । न च
ब्रह्मज्ञानानुपयोगिनो व्यापारान्तरस्य
एकस्मिन् साध्ये श्रवणेन सह समुच्चित्य प्राप्त्यभावात् न
तन्निवृत्त्यर्थः परिसङ्ख्याविधिर्युज्यत इति वाच्यम् ।
’सहकार्यन्तरविधिः’ (ब्र.सू. ३-४-४७) इत्यादिसूत्रे ‘यस्मात्
पक्षे भेददर्शनप्राबल्यान्न प्राप्नोति तस्मान्नियमविधिः’ इति
तद्भाष्ये च कृतश्रवणस्य शाब्दज्ञानमात्रात् कृतकृत्यतां
मन्वानस्य अविद्यानिवर्तकसाक्षात्कारोपयोगिनि निदिध्यासने
प्रवृत्तिर्न स्यादिति अतत्साधनपक्षप्रप्तिमात्रेण निदिध्यासने
नियमविधेरभ्युपगततया तन्न्यायेन असाधनस्य समुच्चित्य
प्राप्तावपि तन्निवृत्तिफलकस्य परिसङ्ख्याविधेः सम्भवादिति । ‘नियमः
परिसङ्ख्या वा विध्यर्थोऽत्र भवेत् , यतः । अनात्मादर्शनेनैव
परात्मानमुपास्महे ॥’ (नै.सि.१-८८) इति वर्तिकवचनानुसारिणः
किचित् आहुः ॥

‘आत्मा श्रोतव्यः’ इति मननादिवत् आत्मविषयकत्वेन निबध्यमानं श्रवणम्
आगमाचार्योपदेशजन्यमात्मविषयं ज्ञानमेव न तात्पर्यविचाररूपम्
इति न तत्र कोऽपि विधिः । अत एव समन्वयसूत्रे (ब्र.सू. १-१-४)
आत्मज्ञानविधिनिराकरणानन्तरं भाष्यं "किमर्थानि
तर्हि ’आत्मा वा अरे द्रष्टव्यः’ इत्यादीनि वचनानि विधिच्छायानि ?
स्वभाविकप्रवृत्तिविषयविमुखीकरणार्थनीति ब्रूमः" इत्यादि ।

यदि च वेदान्ततात्पर्यविचारः श्रवणं तदा तस्य तात्पर्यनिर्णयद्वारा
वेदान्ततात्पर्यभ्रमसंशयरूपप्रतिबन्धकनिरास एव फलं न
प्रतिबन्धकान्तरनिरासो ब्रह्मावगमो वा । तत्फलकत्वं च तस्य
लोकत एव प्राप्तम् , साधनान्तरं च किञ्चिद्विकल्प्य समुच्चित्य वा
न प्राप्तम् , इति न तत्र विधित्रयस्याप्यवकाशः ।

विचारविध्यभावेऽपि विज्ञानार्थतया विधीयमानं गुरूपसदनं दृष्टद्वारसम्भवे
अदृष्टकल्पनायोगात् गुरुमुखाधीनवेदान्तविचारद्वारैव विज्ञानार्थं
पर्यवस्यतीति । अत एव स्वप्रयत्नसाध्यविचारव्यावृत्तिः ।
अध्ययनविध्यभावे तु उपगमनं विधीयमानम्
अक्षरावाप्त्यर्थत्वेनाविधीयमानत्वात् न
तदर्थं गुरुमुखोच्चारणानुच्चारणमध्ययनं द्वारीकरोतीति
लिखितपाठादिव्यावृत्त्यसिद्धेः
सफलोऽध्ययननियमविधिः ।

न च तात्पर्यभ्रमादिनिरासाय वेदान्तविचारार्थिनः कदाचित् द्वैतशास्त्रेऽपि
प्रवृत्तिः स्यात् , तत्रापि तदभिमतयोजनया वेदान्तविचारसत्त्वात् ,
इत्यद्वैतात्मपरवेदान्तविचारनियमविधिरर्थवानिति वाच्यम् ।
स्वयमेव तात्पर्यभ्रमहेतोस्तस्य तन्निरासकत्वाभावेन
साधनान्तरप्राप्त्यभावात् । तन्निरासकत्वभ्रमेण
तत्रापि कस्यचित् प्रवृत्तिः स्यात् इत्येतावता श्रोतव्य इति
नियमविधेरभ्युपगमः इत्यपि न ।
ईश्वरानुग्रहलब्धाद्वैतश्रद्धारहितस्य
श्रोतव्यवाक्येऽपि पराभिमतयोजनया सद्वितीयात्मविचारविधिपरत्वभ्रमसम्भवेन
भ्रमप्रयुक्ताया अन्यत्र प्रवृत्तेः विधिशतेनाप्यपरिहार्यत्वात् ।

न च व्यापारान्तरनिवृत्त्यर्था परिसङ्ख्येति वाच्यम् । असन्न्यासिनो
व्यापारान्तरनिवृत्तेरशक्यत्वात् , सन्न्यासिनस्तन्निवृत्तः
ब्रह्मसंस्थया सह सन्न्यासविधायकेन ‘ब्रह्मसंस्थोऽमृतत्वमेति’ इति
श्रुत्यन्तरेण सिद्धतया, सन्न्यासविधायकश्रुत्यन्तरमपेक्ष्य
श्रोतव्यवाक्येन तस्य व्यापारान्तरनिवृत्त्युपदेशस्य व्यर्थत्वात् ।

न च विचारविध्यसम्भवेऽपि विचारविषयवेदान्तनियमविधिः सम्भवति
भाषाप्रबन्धादिव्यावर्त्यसत्त्वात् इति
शङ्क्यम् । सन्निधानादेव वेदान्तनियमस्य लब्धत्वेन
विधिविषयत्वायोगात् , ‘स्वाध्यायोऽध्येतव्यः’
इत्यर्थावबोधार्थनियमविधिबलादेव अध्ययनगृहीतवेदोत्पादितं वेदार्थज्ञानं
फलपर्यवसायि न कारणान्तरोत्पादितम् इत्यस्यार्थस्य लब्धत्वेन वेदार्थे
ब्रह्मणि मोक्षाय ज्ञातव्ये भाषाप्रबन्धादीनामप्राप्तेश्च ।

न च ‘सहकार्यन्तरविधिः’ इत्यधिकरणे पाण्डित्यबाल्यमौनशब्दितेषु
श्रवणमनननिदिध्यासनेषु विधिरभ्युपगत इति वाच्यम् ।
विचारे विचार्यतात्पर्यनिर्णयहेतुत्वस्य
वस्तुसिद्ध्यनुकूलयुक्त्यनुसन्धानरूपे
मनने तत्प्रत्ययाभ्यासरूपे निदिध्यासने च वस्त्ववगमवैशद्यहेतुत्वस्य च
लोकसिद्धत्वेन तेषु विध्यनपेक्षणात् । विधिच्छायार्थवादस्येव
प्रशंसाद्वारा प्रवृत्त्यतिशयकरत्वमात्रेण तत्र विधित्वव्यवहारात्
।

एवं च श्रवणविध्यभावात् कर्मकाण्डविचारवत् ब्रह्मकाण्डविचारोऽप्यध्ययनविधि
मूलः इति आचार्यवाचस्पतिपक्षानुसारिणः ॥

## ब्रह्मलक्षणविचारः

विचार्यस्य च ब्रह्मणः जगज्जन्मस्थितिलयकारणत्वं लक्षणमुक्तं ‘यतो वा इमानि
भूतानि जायन्ते’ (तै.उ. ३-१-१) इत्यादिश्रुत्या । जगज्जन्मस्थितिलयेषु
एकैककारणत्वमप्यनन्यगामित्वल्लक्षणं भवितुमर्हतीति चेत् ,
सत्यम् । लक्षणत्रयमेवेदं परस्परनिपरपेक्षम् । अत एव
‘अत्ताचराचरग्रहणात्’ (ब्र.सू. १-१-९) इत्याद्यधिकरणेषु
सर्वसंहर्तृत्वादिकं प्रत्येकं ब्रह्मलिङ्गतया उपन्यस्तम् इति
कौमुदीकाराः ।

अन्ये तु जन्मकारणत्वस्य स्थितिकारणत्वस्य च निमित्तसाधारण्यात्
उपादानत्वप्रत्यायनाय प्रपञ्चस्य ब्रह्मणि लयो
दर्शितः । अस्तु ब्रह्म जगदुपादानम् , तज्जन्मनि घटजन्मनि
कुलालवत् तत्स्थितौ राज्यस्थेमनि राजवत् उपदानादन्यदेव निमित्तं
भविष्यतीति शङ्काव्यवच्छेदाय तस्यैव जगज्जननजीवननियामकत्वमुक्तम् । तथा
चैकमेवेदं लक्षणम् अभिन्ननिमित्तोपादानतया अद्वितीयं ब्रह्म
उपलक्षयतीत्याहुः ।

ब्रह्मणश्च उपादानत्वम् अद्वितीयकूटस्थचैतन्यरूपस्य न
परमाणूनामिवारम्भकत्वरूपम् , न
वा प्रकृतेरिव परिणामित्वरूपम् , किं तु अविद्यया वियदादिप्रपञ्चरूपेण
विवर्तमानत्वलक्षणम् । वस्तुनः तत्समसत्ताकोऽन्यथाभावः परिणामः
तदसमसत्ताको विवर्तः इति वा, कारणसलक्षणोऽन्यथाभावः परिणामः
तद्विलक्षणो विवर्तः इति वा, कारणाभिन्नं कार्यं परिणामः तदभेदं
विनैव तद्व्यतिरेकेण दुर्वचं कार्यं विवर्तः इति वा,
विवर्तपरिणामयोर्विवेकः ॥

## शुद्धब्रह्मजीवेश्वराणां मतभेदेन जगदुपादानत्वनिरूपणम्

अथ शुद्धं ब्रह्म उपादानमिष्यते, ईश्वररूपम् , जीवरूपं वा । अत्र
सङ्क्षेपशारीरकानुसारिणः केचिदाहुः −
शुद्धमेवोपादानम् ।
जन्मादिसूत्रतद्भाष्ययोः
उपादानत्वस्य ज्ञेयब्रह्मलक्षणत्वोक्तेः । तथा च
‘आत्मन आकाशस्सम्भूतः’ (तै.उ. २-१-१) इत्यादिकारणवाक्येषु
शबलवाचिनामात्मादिशब्दानां शुद्धे लक्षणैवेति ॥

विवरणानुसारिणस्तु ‘यस्सर्वज्ञस्सर्ववित् यस्य ज्ञानमयं तपः । तस्मादेतत्
ब्रह्म नाम रूपमन्नं च जायाते’ (मु.उ. १-१-९) इति श्रुतेः
सर्वज्ञत्वादिविशष्टं मायाशबलमीश्वररूपमेव
ब्रह्म उपादानम् । अत एव भाष्ये ‘अन्तस्तद्धर्मोपदेशात्’
(ब्र.सू. १-१-२०) ‘सर्वत्र प्रसिद्धोपदेशात्’ (ब्र.सू.१-२-१)
इत्याद्यधिकारणेषु ‘सैव ऋक्तत्साम तदुक्थं तद्यजुस्तद्ब्रह्म’
(छा.उ. १-७-५) ‘सर्वकर्मा सर्वकामः सर्वगन्धः सर्वरसः’ (छा.उ.३- १४ -४)
इत्यादिश्रुत्युक्तं सर्वोपादानत्वप्रयुक्तं सर्वात्मकत्वं
जीवव्यावृत्तमीश्वरलिङ्गमित्युपवर्णितम् ।
जीवेश्वरानुस्यूतचैतन्यमात्रस्य
सर्वोपादानत्वे तु न तत् जीवव्यावृत्तमीश्वरलिङ्गं
स्यत् । सङ्क्षेपशारीरके शबलोपादानत्वनिराकरणमपि
मायाविशिष्टोपादानत्वनिराकरणाभिप्रायम्
, न तु निष्कृष्टेश्वररूपचैतन्योपादानत्वनिराकरणपरम् ।तत्रैव
प्रथमाध्यायान्ते जगदुपादानत्वस्य
तत्पदार्थवृत्तित्वोक्तेः । एवञ्च ईश्वरगतमपि
कारणत्वं तदनुगतमखण्डचैतन्यं शाखाचन्द्रमसमिव तटस्थतयोपलक्षयितुं
शक्नोतीति तस्य ज्ञेयब्रह्मलक्षणत्वोक्तिरिति मन्यन्ते ।

वियदादिप्रपञ्च ईश्वराश्रितमायापरिणाम इति तत्रेश्वर उपादानम् ।
अन्तःकरणादिकं तु
ईश्वराश्रितमायापरिणाममहाभूतोपसृष्टजीवाविद्याकृतभूतसूक्ष्मकार्यमिति
तत्रोभयोरुपादानत्वम् । अत एव ‘एवमेवास्य परिद्रष्टुरिमाष्षोडशकलाः
पुरुषायाणाः पुरुषं प्राप्यास्तं गच्छन्ति’ (प्र.उ. ६-५)
इति श्रुतौ कलाशब्दवाच्यानां प्राणमनःप्रभृतीनां विदुषो
विदेहकैवल्यसमये
विद्यानिवर्त्यविद्याकार्यांशाभिप्रायेण
विद्ययोच्छेदो दर्शितः । ‘गताः कलाः पञ्चदश प्रतिष्ठाः’ ( मु. उ. ३-२-७)
इति श्रुत्यन्तरे
तदनिवर्त्यमायापरिणाममहाभूतरूपोपष्ठम्भककार्यांशाभिप्रयेण
तेषां स्वस्वप्रकृतिषु लयो दर्शित इति मायाऽविद्याभेदवादिनः ॥

यथा वियदादिप्रपञ्च ईश्वराश्रितमायापरिणाम इति तत्र ईश्वर उपादानम् , तथा
अन्तःकरणादि जीवाश्रिताविद्यामात्रपरिणाम इति तत्र जीव एव उपादानम् ।न
च अन्तःकरणादौ मायाकार्यमहाभूतानामप्यननुप्रवेशे
उदाहृतश्रुतिद्वयव्यवस्थानुपपत्तिः ।
कलानां विद्ययोच्छेदश्रुतिस्तत्त्वविद्दृष्टिविषया । ‘गताः कलाः’ इति
श्रुतिस्तु तत्त्वविदि म्रियमाणे समीपवर्तिनः पुरुषाः
नश्यद्धटवत्तदीयशरीरादीनामपि भूम्यादिषु लयं मन्यन्ते
इति तटस्थपुरुषप्रतीतिविषया, इति व्यवस्थायाः कलाप्रलयाधिकरणभाष्ये
स्पष्टत्वादिति मायाऽविद्याभेदवादिष्वेकदेशिनः ॥

तदभेदवादिष्वपि केचित् - यद्यपि वियदादिप्रपञ्चस्य ईश्वर उपादानम् ,
तथाप्यन्तःकरणादीनां जीवतादात्म्यप्रतितेः जीव एवोपादानम् ।
अत एव अध्यासभाष्ये अन्तःकरणादीनां जीव एवाध्यासो दर्शितः, विवरणे च
प्रतिकर्मव्यवस्थायां ब्रह्मचैतन्यस्योपादानतया घटादिसङ्गित्वं
जीवचैतन्यस्य तदसङ्गित्वेऽप्यन्तःकरणादिसङ्गित्वं च वर्णितम् -
इत्याहुः ॥

‘एतस्माज्जायते प्राणो मनस्सर्वेन्द्रियाणि च । खं वायुर्ज्योतिरापः पृथिवी
विश्वस्य धारणी’ (मु.उ. २-१-३) इत्यादिश्रुतेः कृत्स्नव्यावहारिकप्रपञ्चस्य
ब्रह्मैव उपादानम् । जीवस्तु प्रातिभासिकस्य स्वाप्नप्रपञ्चस्य ।
’कृत्स्नप्रसक्तिर्निरवयवत्वशब्दकोपो वा’ (ब्र.सू.
२-१-७/२६) इत्यधिकरणे - ब्रह्मणो जगदुपादानत्वे तस्य कार्त्स्न्येन
जगदाकारेण परिणामे विकारातिरेकेण ब्रह्माभावो वा एकदेशेन परिणामे
निरवयवत्वश्रुतिविरोधो वा प्रसज्यत इति पूर्वपक्षे ‘आत्मनि चैवं
विचित्राश्च हि’ (ब्र.सू.२-१-२८) इति सूत्रेण
विवर्तवादाभिप्रायेण स्वप्नदृशि जीवात्मनि
स्वरूपानुपमर्देनानेकाकारस्वाप्नप्रपञ्चसृष्टिवत् ब्रह्मणि
वियदादिसृष्टिरुपपद्यत इति-सिद्धान्तितत्वादिति
अन्ये ।

जीव एव स्वप्नद्रष्टृवत् स्वस्मिन्नीश्वरत्वादिसर्वकल्पकत्वेन सर्वकारणम्
इत्यपि केचित् ।

## मायायाः जगत्कारणत्वविचारः

अथ ‘मायां तु प्रकृतिं विद्यात्’ इति श्रुतेः, मायाजाड्यस्य
घटादिष्वनुगमाच्च माया जगदुपादानं
प्रतीयते । कथं ब्रह्मोपादानम् ?

अत्राहुः पदार्थतत्त्वनिर्णयकाराः −ब्रह्म माया
चेत्युभयमुपादानमित्युभयश्रुत्युपपत्तिः ।
सत्ताजाड्यरूपोभयधर्मानुगत्युपपत्तिश्च । तत्र ब्रह्म विवर्तमानतया
उपादानम् , अविद्या परिणममानतया । न च विवर्ताधिष्ठाने
पारिभाषिकमुपादानत्वम् । स्वात्मनि
कार्यजनिहेतुत्वस्योपादानलक्षणस्य
तत्राप्यविशेषादिति ॥

केचित् उक्तामेव प्रक्रियामाश्रित्य
विवर्तपरिणामोपादानद्वयसाधारणमन्यल्लक्षणमाहुः−
स्वाभिन्नकार्यजनकत्वमुपादानत्वम् । अस्ति च प्रपञ्चस्य सद्रूपेण ब्रह्मणा
विवर्तमानेन, जडेनाज्ञानेन परिणामिना च, अभेदः । ‘सन् घटः, जडो घटः’ इति
सामानाधिकरण्यानुभवात् । न च ‘तदनन्यत्वमारम्भणशब्दादिभ्यः’ (ब्र.सू.
२-१-१४) इति सूत्रे ‘अनन्यत्वं व्यतिरेकेणाभावः’ ‘न
खल्वनन्यत्वमित्यभेदं ब्रूमः किं तु
भेदं व्यासेधामः’ इति भाष्यभामतीनिबन्धनाभ्यां प्रपञ्चस्य
ब्रह्माभेदनिषेधात् अभेदाभ्युपगमे
अपसिद्धान्त इति वाच्यम् ।
तयोर्ब्रह्मरूपधर्मिसमानसत्ताकाभेदनिषेधे
तात्पर्येण शुक्तिरजतयोरिव प्रातीतिकाभेदाभ्युपगमेऽपि विरोधाभावादिति ॥

सङ्क्षेपशारीरककृतस्तु - ब्रह्मैवोपादानम् , कूटस्थस्य स्वतः
कारणत्वानुपपत्तेः माया ’द्वारकारणम्,
अकारणमपि द्वारं कार्येऽनुगच्छति, मृद इव
तद्गतश्लक्ष्णत्वादेरपि घटे
अनुगमदर्शनात्’ , इत्याहुः ॥

वाचस्पतिमिश्रास्तु - जीवाश्रितमायाविषयीकृतं ब्रह्म स्वत एव
जाड्याश्रयप्रपञ्चाकारेण विवर्तमानतया
उपादानमिति माया सहकारिमात्रम् , न कार्यानुगतद्वारकारणम्
इत्याहुः ॥

सिद्धान्तमुक्तावली कृतस्तु - मायाशक्तिरेवोपादानम् , न ब्रह्म । ‘तदेतत्
ब्रह्मापूर्वमनपरमबाह्यम्’ (बृ.उ.२-५-१९) ‘ न तस्य कार्यं करणं च
विद्यते’ (श्वे.उ. ६-८) इत्यादिश्रुतेः ।
जगुदुपादानमायाधिष्ठानत्वेन तु
उपचारात् उपादानम् , तादृशमेवोपादानत्वं लक्षणे विवक्षितम् इत्याहुः ॥

## जीवेश्वरयोः मतभेदेन स्वरूपनिरूपणम्

अथ क ईश्वरः कश्च जीवः । अत्रोक्तम् प्रकटार्थविवरणे − अनादिरनिर्वाच्या
भूतप्रकृतिः चिन्मात्रसम्बन्धिनी माया । तस्यां चित्प्रतिबिम्ब
ईश्वरः, तस्या एव परिच्छिन्नानन्तप्रदेशेषु
आवरणविक्षेपशक्तिमत्सु
अविद्याभिधानेषु चित्प्रतिबिम्बो जीव इति ॥

तत्त्वविवेके तु - त्रिगुणात्मिकाया मूलप्रकृतेः ‘जीवेशावाभासेन करोति माया
चाविद्या च स्वयमेव भवति’ (नृ.उ. ९-३) इति श्रुतिसिद्धौ द्वौ रूपभेदौ ।
रजस्तमोऽनभिभूतशुद्धसत्वप्रधाना माया, तदभिभूतमलिनसत्वप्रधाना
अविद्या, इति मायाविद्याभेदं परिकल्प्य, मायाप्रतिबिम्ब ईश्वरः
अविद्याप्रतिबिम्बो जीवः − इत्युक्तम् ॥

एकैव मूलप्रकृतिः विक्षेपप्राधान्येन मायाशब्दिता ईश्वरोपाधिः ।
आवरणप्राधान्येन अविद्याऽज्ञानशब्दिता जीवोपाधिः ।
अत एव तस्या जीवेश्वरसाधारणचिन्मात्रसम्बन्धित्वेऽपि जीवस्यैव
‘अज्ञोऽस्मि’इत्यज्ञानसम्बन्धानुभवः नेश्वरस्य - इति
जीवेश्वरविभागः क्वचित् उपपादितः ।

सङ्क्षेपशारीरके तु - ’कार्योपाधिरयं जीवः कारणोपाधिरीश्वरः’ इति
श्रुतिमनुसृत्य अविद्यायां चित्प्रतिबिम्ब ईश्वरः ।
अन्तःकरणे चित्प्रतिबिम्बो जीवः । न च − अन्तःकरणरूपेण द्रव्येण
घटेनाकाशस्येव चैतन्यस्यावच्छेदसम्भवात् तदवच्छिन्नमेव
चैतन्यं जीवोऽस्तु − इति वाच्यम् । इह परत्र च
जीवभावेनावच्छेद्यचैतन्यप्रदेशस्य
भेदेन कृतहानाकृताभ्यागमप्रसङ्गात् । प्रतिबिम्बस्तु
उपाधेर्गतागतयोरवच्छेद्यवत् न
भिद्यत इति प्रतिबिम्बपक्षेनायं दोषः −इत्युक्तम् ।

एवमुक्तेष्वेतेषु जीवेश्वरयोः प्रतिबिम्बविशेषत्वपक्षेषु , यत्
बिम्बस्थानीयं ब्रह्म तत् मुक्तप्राप्यं
शुद्धचैतन्यम् ॥

चित्रदीपे - ‘जीव ईशो विशुद्धाचित्’ इति चित्त्रैविध्यप्रक्रियां विहाय यथा
घटावच्छिन्नाकाशो घटाकाशः , तदाश्रिते जले प्रतिबिम्बितः साभ्रनक्षत्रो
जलाकाशः, अनवच्छिन्नो महाकाशः, माहाकाशमध्यवर्तिनि मेघमण्डले
वृष्टिलक्षणकार्यानुमेयेषु जलरूपतदवयवेषु तुषाराकारेषु
प्रतिबिम्बतो मेघाकाशः , इति वस्तुत एकस्याप्याकाशस्य
चातुर्विध्यम् , तथा स्थूलसूक्ष्मदेहद्वयस्य अधिष्ठानतया
वर्तमानं तदवच्छिन्नं चैतन्यं कूटवन्निर्विकारत्वेन स्थितं
कूटस्थम् । तत्र कल्पितेऽन्तःकरणे प्रतिबिम्बितं चैतन्यं संसारयोगी जीवः ,
अनवच्छिन्नं चैतन्यं ब्रह्म, तदाश्रिते मायातमसि स्थितासु सर्वप्राणिनां
धीवासनासु प्रतिबिम्बितं चैतन्यम् ईश्वरः , इति चैतन्यस्य चातुर्विध्यं
परिकल्प्य अन्तःकरणधीवासनोपरक्ताज्ञानोपाधिभेदेन जीवेश्वरविभागो
दर्शितः ।

अयं चापरस्तदभिहितो विशेषः− चतुर्विधेषु चैतन्येषु जीवः ‘अहम्’ इति
प्रकाशमानः कूटस्थे अविद्यातिरोहिताङ्गानन्दरूपविशेषांशे
शुक्तौ रूप्यवदध्यस्तः । अत एव इदन्त्वरजतत्वयोरिव
अधिष्ठानसामान्यांशाध्यस्तविशेषांशरूपयोः
स्वयन्त्वाहन्त्वयोः सह प्रकाशः ‘स्वयमहं करोमि’ इत्यादौ । अहन्त्वं हि
अध्यस्तविशेषांशरूपम् । पुरुषान्तरस्य पुरुषान्तरे ‘अहम्’ इति
व्यवहाराभावेन व्यावृत्तत्वात् । स्वयन्त्वं च
अन्यत्वप्रतियोग्यधिष्ठानसामान्यांशरूपम् ।
‘स्वयं देवदत्तो गच्छति’ इति पुरुषान्तरेऽपि व्यवहारेण अनुवृत्तत्वात् ।
एवं परस्पराध्यासादेव कूटस्थजीवयोरविवेको लौकिकानाम् । विवेकस्तु
तयोः बृहदारण्यके ‘प्रज्ञानघन एवैतेभ्यो भूतेभ्यः समुत्थाय
तान्येवानुविनश्यति’(बृ.उ.४-५-१३) इति जीवाभिप्रायेण
उपाधिविनाशप्रतिपादनेन ‘अविनाशी वा अरेऽयमात्मा’(बृ.उ. ४-५-१४)
इति कूटस्थाभिप्रायेणाविनाशप्रतिपादनेन च स्पष्टः । अहमर्थजीवस्य
विनाशित्वे कथमविनाशिब्रह्मभेदः । नेदमभेदे
सामानाधिकरण्यम्, किन्तु बाधायाम् । यथा ‘यः
स्थाणुरेष पुमान्’ इति पुरुषत्वबोधेन
स्थाणुत्वबुद्धिर्निवर्त्यते,
एवं ‘अहं ब्रह्मास्मि’ इति कूटस्थब्रह्मस्वरूपत्वबोधेन
अध्यस्ताहमर्थरूपत्वं निवर्त्यते । ‘योऽयं
स्थाणुः पुमानेष पुन्धिया स्थणुधीरिव । ब्रह्मास्मीति धियाऽशेषा
ह्यहम्बुद्धिर्निवर्तते ॥’ (नै.सि. २-२९) इति
नैष्कर्म्यसिद्धिवचनात् ।

यदि च विवरणाद्युक्तरीत्या इदमभेदे सामानाधिकरण्यम् , तदा
जीववाचिनोऽहंशब्दस्य लक्षणया
कूटस्थपरत्वम् अस्तु । तस्यानध्यस्तस्य
ब्रह्माभेदयोग्यत्वात् ।

यस्तु मेघाकाशतुल्यो धीवासनाप्रतिबिम्ब ईश्वर उक्तः सोऽयं ‘सुषुप्तस्थान
एकीभूतः प्रज्ञानघन एवानन्दमयो ह्यानन्दभुक्’ (मा.उ. ५) इति
माण्डूक्यश्रुतिसिद्धसौषुप्तानन्दमयः । तत्रैव तदनन्तरम्
‘एष सर्वेश्वर एष सर्वज्ञ एषोऽन्तर्याम्येष योनिः सर्वस्य प्रभवाप्ययौ हि
भूतानाम्’ (मा.उ.६) इति श्रुतेः ।
सर्ववस्तुविषयकसकलप्राणिधीवासनोपाधिकस्य
तस्य सर्वज्ञत्वस्य तत एव सर्वकर्तृत्वादेरपि उपपत्तेश्च । न
चास्मद्बुद्धिवासनोपहितस्य कस्यचित्
सार्वज्ञ्यं नानुभूयत इति वाच्यम् । वासनानां
परोक्षत्वेन तदुपहितस्यापि परोक्षत्वात् इति ॥

ब्रह्मानन्दे तु - सुषुप्तिसंयोगात् माण्डूक्योक्त आनान्दमयो जीव
इत्युक्तम् । यदा हि जाग्रदादिषु भोगप्रदस्य कर्मणः
क्षये निद्रारूपेण विलीनमन्तःकरणं पुनर्भोगप्रदकर्मवशात् प्रबोधे
घनीभवति, तदा तदुपाधिको जीवः विज्ञानमय इत्युच्यते । स एव पूर्वं
सुषुप्तिसमये विलीनावस्थोपाधिकः सन् अनन्दमय इत्युच्यते । स एव
माण्डूक्ये ‘सुषुप्तस्थानः’ इत्यादिना दर्शित इति ।

एवं सति तस्य सर्वेश्वरत्वादिवचनं कथं सङ्गच्छताम् ।

इत्थं - सन्त्यधिदैवतमध्यात्मं च परमात्मनः सविशेषाणि त्रीणि
त्रीणिरूपाणि । तत्र अधिदैवतं त्रीणि शुद्धं
चैतन्यं च इति चत्वारि रूपाणि चित्रपटदृष्टान्तेन चित्रदीपे
समर्थितानि । यथा - स्वतश्शुभ्रः पटो धौतः, अन्नविलिप्तो
घट्टितः, मष्याकारयुक्तो लाञ्छितः, वर्णपूरितो रञ्जितः, इत्यवस्थाचतुष्टयम्
एकस्यैव चित्रपटस्य, तथा परमात्मा मायातत्कार्योपाधिरहितः शुद्धः मायोपहित
ईश्वरः, अपञ्चीकृतभूतकार्यसमष्टिसूक्ष्मशरीरोपहितो हिरण्यगर्भः,
पञ्चीकृतभूतकार्यसमष्टिस्थूलशरीरोपहितो विराट्पुरुषः,
इत्यवस्थाचतुष्टयम् एकस्यैव परमात्मनः । अस्मिन् चित्रपटस्थानीये
परमात्मनि चित्रस्थनीयः स्थावरजङ्गमात्मको निखिलप्रपञ्चः । यथा
चित्रगतमनुष्याणां चित्राधारवस्त्रसदृशा वस्त्राभासा लिख्यन्ते,
तथा परमात्माध्यस्तदेहिनाम् अधिष्ठानचैतन्यसदृशाश्चिदाभासाः
कल्प्यन्ते, ते च जीवनामानः संसरन्ति − इति । अध्यात्मं
तु विश्वतैजसप्राज्ञभेदेन त्रिणि रूपाणि । तत्र सुषुप्तौ
विलीनेऽन्तःकारणे अज्ञानमात्रसाक्षी
प्राज्ञः, योऽयमिहानन्दमय उक्तः । स्वप्ने
व्यष्टिसूक्ष्मशरीराभिमानी
तैजसः । जागरे व्यष्टिस्थूलशरीराभिमानी विश्वः । तत्र
माण्डूक्यश्रुतिः अहमनुभावे प्रकाशमानस्यात्मनो
विश्वतैजसप्राज्ञतुर्यावस्थाभेदरूपं पादचतुष्टयं
‘सोऽयमात्माचतुष्पात्’ (मा.उ. २) इत्युपक्षिप्य
पूर्वपूर्वपादप्रविलापनेन
निष्प्रपञ्चब्रह्मात्मकतुर्यपादप्रतिपत्तिसौकर्याय
स्थूलसूक्ष्मतरोपाधिसाम्यात् विराडादीन् विश्वादिष्वन्तर्भाव्य
‘जागरितस्थानो बहिः प्रज्ञः’ (मा. उ. ३) इत्यादिना
विश्वादिपादान्न्यरूपयत् । अतः
प्राज्ञशब्दिते आनन्दमये
आव्याकृतस्येश्वरस्यान्तर्भावं
विवक्षित्वा तस्य सर्वेश्वरत्वादितद्धर्मवचनमिति । इत्थमेव
भगवत्पादैर्गौडपादीयविवरणे व्याख्यातम् ।

दृग्दृश्यविवेके तु - चित्रदीपव्युत्पादितं कूटस्थं जीवकोटावन्तर्भाव्य
चित्त्रैविध्यप्रक्रियैवावलम्बिता इति विशेषः । तत्र ह्युक्तम् -
जलाशयतरङ्गबुद्बुदन्यायेन उपर्युपरिकल्पनात् जीवः त्रिविधः -
पारमार्थिको व्यावहारिकः प्रातिभासिकश्चेति । तत्र
अविच्छिन्नः पारमार्थिको जीवः । तस्मिन्नवच्छेदकस्य कल्पितत्वेऽपि
अवच्छेद्यस्य तस्य अकल्पितत्वेन ब्रह्मणोऽभिन्नत्वात् ।
तमावृत्यस्थितायां मायायां
कल्पितेऽन्तःकरणे चिदाभासः
अन्तःकरणतादात्म्यापत्त्या
‘अहं’ इत्यभिमन्यमानो व्यावहारिकः । तस्य मायिकत्वेऽपि
यावद्व्यवहारमनुवृत्तेः । स्वप्ने तमप्यावृत्त्य
स्थितया मायावस्थाभेदरूपया निद्रया कल्पिते स्वप्नदेहादौ
अहमभिमानी प्रातिभासिकः । स्वप्नप्रपञ्चेन सह
तद्द्रष्टुर्जीवस्यापि प्रबोधे
निवृत्तेः इति । एवम् एते प्रतिबिम्बेश्वरवादिनां
पक्षभेदाः दर्शिताः ।

विवरणानुसारिणस्तु आहुः – ’विभेदजनकेऽज्ञाने नाशमात्यन्तिकं गते’
(वि.पु.६-७-९६) इति स्मृत्या एकस्यैवाज्ञानस्य
जीवेश्वरविभागोपाधित्वप्रतिपादनात्
बिम्बप्रतिबिम्बभावेन जीवेश्वरयोर्विभागः, न उभयोरपि
प्रतिबिम्बभावेन । उपाधिद्वयमन्तरेण उभयोः
प्रतिबिम्बत्वायोगात् । तत्रापि
प्रतिबिम्बो जीवः बिम्बस्थनीय ईश्वरः । तथा सत्येव
लौकिकबिम्बप्रतिबम्बदृष्टान्तेन स्वातन्त्र्यमीश्वरस्य
तत्पारतन्त्र्यं च जीवस्य युज्यते ।  
‘प्रतिबिम्बगताः पश्यन् ऋजुवक्रादिविक्रियाः ।  
पुमान् क्रीडेद्यथा ब्रह्म तथा जीवस्थविक्रियाः ॥’  
इति कल्पतरूक्तरीत्या ‘लोकवत्तु लीलाकैवल्यम्’ (ब्र.सू. २-१-३३) इति
सूत्रमपि सङ्गच्छते । अज्ञानप्रतिबिम्बितस्य जीवस्य
अन्तःकरणरूपोऽज्ञानपरिणामभेदः विशेषाभिव्यक्तिस्थानं
सर्वतः प्रसृतस्य सवितृप्रकाशस्य दर्पण इव । अतः तस्य
तदुपाधिकत्वव्यवहारोऽपि । न एतावता
अज्ञानोपाधिपरित्यागः ।
अन्तःकरणोपाधिपरिच्छिन्नस्यैव
चैतन्यस्य जीवत्वे योगिनः कायव्यूहाधिष्ठानानुपपत्तेः । न च - योगप्रभावात्
योगिनोऽन्तःकरणं कायव्यूहाभिव्यक्तियोग्यं वैपुल्यं प्राप्नोतीति
तदवच्छिन्नस्य कायव्यूहाधिष्ठानं युज्यते -इति
वाच्यम् । ‘प्रदीपवदावेशस्तथा हि दर्शयति’ (ब्र.सू. ४-४-१५)
इति शास्त्रोपान्त्यधिकरणभाष्यादिषु कायव्यूहे प्रतिदेहमन्तःकरणस्य
चक्षुरादिवत् भिन्नस्यैव योगप्रभावात् सृष्टेरुपवर्णनात् ।
प्रतिबिम्बे बिम्बात् भेदमात्रस्य अध्यस्तत्वेन स्वरूपेण तस्य सत्यत्वात् न
प्रतिबिम्बरूपजीवस्य मुक्त्यन्वयासम्भवः इति न तदतिरेकेण मुक्त्यन्वयाय
अवच्छिन्नरूपजीवान्तरं वा (प्रतिबिम्बजीवातिरिक्तं)
जिवेश्वरविलक्षणं कृटस्थशब्दितं
चैतन्यान्तरं वा कल्पनीयम् । ‘अविनाशी वा
अरेऽयमात्मा’ इति श्रवणं जीवस्य तदुपाधिनिवृत्तौ
प्रतिबिम्बभावापगमेऽपि स्वरूपं न विनश्यतीत्येतत्परम् , न
तदतिरिक्तकूटस्थनामकचैतन्यान्तरपरम् । जीवोपाधिना अन्तःकरणादिना
अवच्छिन्नं चैतन्यं बिम्बभूत ईश्वर एव । ‘यो विज्ञाने
तिष्ठन्’ (बृ.उ. ३-७-२२) इत्यादिश्रुत्या ईश्वरस्यैव जीवसन्निधानेन
तदन्तर्यामिभावेन विकारान्तरवस्थानश्रवणात् इति ।

अन्ये तु - रूपानुपहितप्रतिबिम्बो न युक्तः, सुतरां नीरूपे ।

गगनप्रतिबिम्बोदाहरणमप्ययुक्तम् । गगनाभोगव्यापिनि सवितृकिरणमण्डले
सलिलप्रतिबिम्बिते गगनप्रतिबिम्बत्वव्यवहारस्य
भ्रममात्रमूलकत्वात् ।

ध्वनौ वर्णप्रतिबिम्बवादोऽप्ययुक्तः । व्यञ्जकतयासन्निधानमात्रेण
ध्वनिधर्मणामुदात्तादिस्वराणां वर्णेष्वारोपोपपत्तेः
ध्वनेर्वर्णप्रतिबिम्बग्राहित्वकल्पनाया निष्प्रमाणकत्वात् ।

प्रतिध्वनिरपि न पूर्वशब्दप्रतिबिम्बः । पञ्चीकरणप्रक्रियया
पटहपयोनिधिप्रभृतिशब्दानां
क्षितिसलिलादिशब्दत्वेन
प्रतिध्वनेरेवाकाशशब्दत्वेन तस्य
अन्यशब्दप्रतिबिम्बत्वायोगात् ।

वर्णरूपप्रतिशब्दोऽपि न पूर्ववर्णप्रतिबिम्बः ।
वर्णाभिव्यञ्जकध्वनिनिमित्तकप्रतिध्वनेः
मूलध्वनिवदेव वर्णाभिव्यञ्जकत्वेनोपपत्तेः । तस्मात् घटाकाशवत्
अन्तःकरणावच्छिन्नं चैतन्यं जीवः, तदनवच्छिन्नम्
ईश्वरः ।

न चैवम् - अण्डान्तर्वर्तिनश्चैतन्यस्य तत्तदन्तःकरणोपाधिभिः सर्वात्मना
जीवभावेनावच्छेदात् तदवच्छेदरहितचैतन्यरूपस्य ईश्वरस्य अण्डात्
बहिरेव सत्त्वं स्यात् इति ‘यो विज्ञाने तिष्ठन्’ इत्यादौ
अन्तर्यामिभावेन विकारान्तरवस्थानश्रवणं विरुध्येत ।
प्रतिबिम्बपक्षे तु जलगतस्वाभाविकाकाशे सत्येव
प्रतिबिम्बाकाशदर्शनात् एकत्र द्विगुणीकृत्य वृत्तिरुपपद्यते - इति
वाच्यम् । यतः प्रतिबिम्बपक्षेऽपि उपाधौ अनन्तर्गतस्यैव चैतन्यस्य तत्र
प्रतिबिम्बो वाच्यः, न तु जलचन्द्रन्यायेन कृत्स्नप्रतिबिम्बः ।
तदन्तर्गतभागस्य तत्र प्रतिबिम्बासम्भवात् । न हि मेघावच्छिन्नस्य
आकाशस्यालोकस्य वा जले प्रतिबिम्बवत् जलान्तर्गतस्यापि तत्र
प्रतिबिम्बो दृश्यते । न वा मुखादीनां बहिःस्थितिसमय इव
जलान्तर्निमज्जनेऽपि प्रतिबिम्बोऽस्ति । अतो जलप्रतिबिम्बं
प्रतिमेघाकाशादेरिव
अन्तःकरणाद्युपाधिप्रतिबिम्बं
प्रति तदनन्तर्गतस्यैव बिम्बत्वं स्यात् इति बिम्बभूतस्य
विकारान्तरवस्थानायोगात् ईश्वरे
अन्तर्यामिब्रह्मणसामञ्जस्याभावस्तुल्यः ।

एतेन - अवच्छिन्नस्य जीवत्वे कर्तृभोक्तृसमययोः
तत्रतत्रान्तःकरणावच्छेद्यचैतन्यप्रदेशस्य
भिन्नत्वात् कृतहानाकृताभ्यागमप्रसङ्ग इति - निरस्तम् ।

प्रतिबिम्बपक्षेऽपि स्वानन्तर्गतस्य स्वसन्निहितस्य चैतन्यप्रदेशस्य
अन्तःकरणे प्रतिबिम्बस्य वक्तव्यतया तत्र तत्र अन्तःकरणस्य
गमने बिम्बभेदात् तत्प्रतिबिम्बस्यापि भेदावश्यम्भावेन दोषतौल्यात् । न
च अन्तःकरणप्रतिबिम्बो जीव इति पक्षे दोषतौल्येऽपि ‘अविद्याप्रतिबिम्बो
जीवः, तस्य च तत्र तत्र गत्वरमन्तःकरणं जलाशयव्यापिनो
महामेघमण्डलप्रतिबिम्बस्य तदुपरि
विसृत्वरस्फीतालोक इव तत्र तत्र
विशेषाभिव्यक्तिहेतुः’ इति पक्षे नायं दोषः,
अन्तःकरणवत् अविद्यायाः गत्यभावेन प्रतिबिम्बभेदानापत्तेः इति
- वाच्यम् । तथैव अवच्छेदपक्षेऽप्यविद्यावच्छिन्नो जीव इति उपगमसम्भवात् ।
तत्राप्येकस्य जीवस्य क्कचित् प्रदेशे कर्तृत्वं प्रदेशान्तरे
भोक्तृत्वम् इत्येवं कृतहानादिदोषापनुत्तये वस्तुतो
जीवैक्यस्य आदरणीयत्वेन तन्न्यायात् अन्तःकरणोपाधिपक्षेऽपि
वस्तुतश्चैतन्यैक्यस्य तदवच्छेदकोपाध्यैक्यस्य
च तन्त्रत्वाभ्युपगमेन तद्दोषनिराकरणसम्भवाच्च ।

न च अवच्छेदपक्षे ‘यथा ह्ययं ज्योतिरात्मा विवस्वानपो भिन्ना
बहुधैकोऽनुगच्छन् । उपाधिना क्रियते भेदरूपो
देवः क्षेत्रेष्वेवमजोऽयमात्मा’ ‘अत एव चोपमा सूर्यकादिवत्‘ (ब्र.सू.
३-२-१८) इति श्रुतिसूत्राभ्यां विरोधः । ’अम्बुवदग्रहणात्तु न तथात्वम्’
(ब्र.सू. ३-२-१९) इति उदाहृतसूत्रानन्तरसूत्रेण यथा सूर्यस्य रूपवतः
प्रतिबिम्बोदययोग्यं ततो विप्रकृष्टदेशं रूपवज्जलं गृह्यते,
नैवं सर्वगतस्यात्मनः प्रतिबिम्बोदययोग्यं किञ्चिदस्ति ततो विप्रकृष्टम्
इति प्रतिबिम्बासम्भवमुक्त्वा
‘वृद्धिह्रासभाक्त्वमन्तर्भावादुभयसामञ्जस्यादेवम्’
(ब्र.सू. ३-२-२०) इति तदनन्तरसूत्रेण ‘यथा जलप्रतिबिम्बितसूर्यो जलवृद्धौ
वर्धत इव जलह्रासे ह्रसतीव जलचलने चलतीव इति तस्याध्यासिकं
जलानुरोधिवृद्धिह्रासादिभाक्त्वम् , तथा
आत्मनोऽन्तःकरणादिनाऽवच्छेदेन उपाध्यन्तर्भावात्
आध्यासिकं तदनुरोधिवृद्धिह्रासादिभाक्त्वम् इत्येवं
दृष्टान्तदार्ष्टान्तिकयोः सामञ्जस्यात् अविरोधः’
इति स्वयं सूत्रकृतैव अवच्छेदपक्षे तयोः तात्पर्यकथनात् ।
‘घटसंवृतमाकाशं नीयमाने घटे यथा । घटो नीयेत नाकाशं
तद्वज्जीवो नभोपमः ॥’ ’अंशो नानाव्यपदेशात्……..’ (ब्र.सू. २-३-४३) इति
श्रुतिसूत्राभ्याम् अवच्छेदपक्षस्यैव परिग्रहाच्च ।

तस्मात् सर्वगतस्य चैतन्यस्य अन्तःकरणादिनाऽवच्छेदोऽवश्यम्भावी इति
आवश्यकत्वात् अविच्छिन्नो जीवः - इति पक्षं रोचयन्ते ।

अपरे तु - न प्रतिबिम्बः नाप्यवच्छिन्नो जीवः । किं तु कौन्तेयस्यैव
राधेयत्ववत् अविकृतस्यैव ब्रह्मणः अविद्यया जीवभावः ।
व्याधकुलसंवर्धितराजकुमारदृष्टान्तेन ‘ब्रह्मैव स्वाविद्यया
संसरति, स्वविद्यया मृच्यते’ इति बृहदारण्यकभाष्ये प्रतिपादनात् ।
’राजसूनोः स्मृतिप्राप्तौ व्याधभावो निवर्तते ।
यथैवमात्मनोऽज्ञस्य तत्त्वमस्यादिवाक्यतः ।’
(सं.वा. २३३ - २३४) इति वार्तिकोक्तेश्च । एवं च स्वाविद्यया
जीवभावमापन्नस्यैव ब्रह्मणः सर्वप्रपञ्चकल्पकत्वात्
ईश्वरोऽपि सह सर्वज्ञत्वादिधर्मैः स्वप्नोपलब्धदेवतादिवत् जीवकल्पितः
इत्याचक्षते ।

## जीवैकत्वनानात्वविचारः

आथायं जीव एकः, उतानेकः । अनुपदोक्तपक्षावलम्बिनः केचिदाहुः - एको जीवः ।
तेन चैकमेव शरीरं सजीवम् । अन्यानि स्वप्नदृष्टशरीराणीव निर्जीवानि ।
तदज्ञानकल्पितं सर्वं जगत् । तस्य स्वप्नदर्शनवद्यावदविद्यं सर्वो
व्यवहारः । बद्धमुक्तव्यवस्थापि नास्ति जीवस्यैकत्वात् ।
शुकमुक्त्यादिकमपि स्वाप्नपुरुषान्तरमुक्त्यादिकमिव
कल्पितम् । अत्र च सम्भावितसकलशङ्कापङ्कप्रक्षालनं
स्वप्नदृष्टान्तसलिलधारयैव कर्तव्यम् − इति ।

अन्ये तु - अस्मिन्नेकशरीरैकजीववादे मनःप्रत्ययमलभमानाः ‘अधिकं तु
भेदनिर्देशात्’ (ब्र.सू.२-१-२२) ‘लोकवत्तु लीलाकैवल्यम्’
(ब्र.सू. २-१-३३) इत्यादिसूत्रैः ‘जीवाधिक ईश्वर एव जगतः स्रष्टा, न जीवः,
तस्य आप्तकामत्वेन प्रयोजनाभावेऽपि केवलं लीलाजगतः सृष्टिः’ इत्यादि
प्रतिपादयद्भिः विरोधं च मन्यमानाः - हिरण्यगर्भ एको
ब्रह्मप्रतिबिम्बो मुख्यो जीवः, अन्ये तु
तत्प्रतिबिम्बभूताः
चित्रपटलिखितमनुष्यदेहार्पितपटाभासकल्पाः
जीवाभासाः संसारादिभाजः - इति सविशोषानेकशरीरैकजीववादमातिष्ठन्ते ।

अपरे तु - हिरण्यगर्भस्य प्रतिकल्पं भेदेन कस्य हिरण्यगर्भस्य
मुख्यजीवत्वमित्यत्र नियामकं नास्तीतिमन्यमानाः
− एक एव जीवोऽविशेषेण सर्वं शरीरमधितिष्ठति । नचैवं शरीरावयवभेद इव
शरीरभेदेऽपि परस्परसुखाद्यनुसन्धानप्रसङ्गः ।
जन्मान्तरीयसुखाद्यनुसन्धानादर्शनेन
शरीरभेदस्य तदननुसन्धानप्रयोजकत्वक्लृप्तेः । योगिनस्तु
कायव्यूहसुखाद्यनुसन्धानं व्यवहितार्थग्रहणवत्
योगप्रभावनिबन्धनमिति न तत् उदाहरणम् − इति
अविशेषानेकशरीरैकजीववादं रोचयन्ते ।

इतरे तु अत्रापि बन्धमुक्तिव्यवस्थाभावस्य तुल्यत्वेन ‘तद्यो यो देवानां
प्रत्यबुध्यत स एव तदभवत्’ (बृ.उ. १-४-१०) इत्यादिश्रुतेः
‘प्रतिषेधादिति चेन्न शरीरात्’ (ब्र.सू.४-२-१२)
इत्यधिकरणे शुकमुक्तत्वप्रतिपादकभाष्यस्य
चानाञ्जस्यमित्यपरितुष्यन्तः
अन्तःकरणादीनां जीवोपाधित्वाभ्युपगमेन अनेकजीववादमाश्रित्य
बन्धमुक्तिव्यवस्थां प्रतिपद्यन्ते ।

तेषु केचिदेवमाहुः - यद्यपि शुद्धब्रह्माश्रयविषयमेकमेवाज्ञानम् , तन्नाश
एव च मोक्षः तथापि जीवन्मुक्तावज्ञानलेशानुवृत्त्यभ्युपगमेन अज्ञानस्य
सांशत्वात् तदेव क्वचिदुपाधौ ब्रह्मावगमोत्पत्तौ अंशेन निवर्तते,
उपाध्यन्तरेषु यथापूर्वमंशान्तरैरनुवर्तते − इति ।

अन्ये तु - यथा न्यायैकदेशिमते भूतले घटात्यन्ताभावस्य वृत्तौ घटसंयोगाभावो
नियामक इत्यनेकेषु प्रदेशेषु तद्वत्सु संसृज्य वर्तमानघटात्यन्ताभावः
क्वचित्प्रदेशे घटसंयोगोत्पत्त्या तदभावनिवृत्तौ न संसृज्यते,
एवमज्ञानस्य चैतन्ये वृत्तौ मनोनियामकमिति तदुपाधिना तत्प्रदेशेषु
संसृज्य वर्तमानमज्ञानं क्वचिद्ब्रह्मदर्शनोत्पत्त्या
‘भिद्यते हृदयग्रन्थिः’ इति श्रुत्युक्तरीत्या मनसो निवृत्तौ
न संसृज्यते, अन्यत्र यथापूर्वमवतिष्ठते । अज्ञानसंसर्गासंसर्गादेव च
बन्धमोक्षौ - इत्याहुः ।

अपरे तु - नाज्ञानं शुद्धचैतन्याश्रयम् , किं तु जीवाश्रयं ब्रह्मविषयम् ।
अतश्च अन्तःकरणप्रतिबिम्बरूपेषु सर्वेषु जीवेषु व्यक्तिषु जातिवत्
प्रत्येकपर्यवसिततया वर्तमानम् उत्पन्नविद्यं कञ्चिज्जहाति
नष्टां व्यक्तिमिव जातिः स एव मोक्षः । अन्यं यथापूर्वमाश्रयति, इति
व्यवस्था इत्याहुः ।

इतरे तु प्रतिजीवमविद्याभेदमभ्युपगम्यैव तदनुवृत्तिनिवृत्तिभ्यां
बन्धमुक्तिव्यवस्थां समर्थयन्ते ।

## नानाविद्यावादे प्रपञ्चैकत्वनानात्वविचारः

अस्मिन पक्षे कस्याविद्यया प्रपञ्चः कृतोऽस्त्विति चेत् −

विनिगमकाभावात् सर्वाविद्याकृतोऽनेकतन्त्वारब्धपटतुल्यः, एकस्य मुक्तौ
तदविद्यानाशे एकतन्तुनाशे पटस्येव तत्साधारणप्रपञ्चस्य नाशः,
तदैव विद्यमातन्त्वन्तरैः पटान्तरस्येव इतराविद्याभिः
सकलेतरसाधारणप्रपञ्जान्तरस्योत्पादनम् इत्येके ।

तत्तदज्ञानकृतप्रातिभासिकरजतवत् न्यायमते
तत्तदपेक्षाबुद्धिजन्यद्वित्त्ववच्च
तत्तदविद्याकृतो वियदादिप्रपञ्च प्रतिपुरुषं भिन्नः । शुक्तिरजते ‘त्वया
यद्दृष्टं रजतं तदेव मयापि’ इतिवत् ऐक्यभ्रममात्रम् − इत्यन्ये ।

जिवाश्रिताविद्यानिवहाद्भिन्ना मायैव ईश्वराश्रिता प्रपञ्चकारणम् ।
जीवानामविद्यास्तु आवरणमात्रे
प्रातिभासिकशुक्तिरजतादिविक्षेपेऽपि
वा उपयुज्यन्ते − इत्यपरे ।

## ब्रह्मणः कर्तृत्ववादः

अवसितम् उपादानत्वम्, तत्प्रसक्तानुप्रसक्तं च ।

अथ किदृशं कत्वर्तृम् ।

केचिदाहुः - ‘तदैक्षत’ (छा.उ.६-२-३) ‘सोऽकामयत’ (तै.उ.२-६-४) ‘तदात्मानं
स्वयमकृरुत’ (तै.उ.२-७-१) इति श्रवणात् न्यायमत इव
कार्यानुकूलज्ञानचिकीर्षाकृतिमत्त्वरूपमिति ।

0

अन्ये तु - चिकीर्षाकृतिकर्तृत्वनिर्वाहाय चिकीर्षाकृत्यन्तरापेक्षायाम्
अनवस्थाप्रसङ्गात् कार्यानुकूलज्ञानवत्त्वमेव ब्रह्मणः कर्तृत्वम् ।
न च ज्ञानेऽप्येष प्रसङ्गः । तस्य ब्रह्मस्वरूपत्वेनाकार्यत्वात् । एवं च
− विवरणे जीवस्य सुखादिकर्तृत्वोक्तिः, वीक्षणमात्रसाध्यत्वात् वियदादि
वीक्षितं हिरण्यगर्भद्वारा साध्यं वीक्षणाधिकयत्नसाध्यत्वात्
भौतिकं स्मितम् इति कल्पतरूक्तिश्च सङ्गच्छते− इति वदन्ति ।

अपरे तु कार्यानुकूलस्रष्टव्यालोचनरूपज्ञानवत्त्वं कर्तृत्वम् , न
कार्यानुकूलज्ञानवत्त्वमात्रम् ।
शुक्तिरजतस्वाप्नभ्रमादिषु
अध्यासानुकूलाधिष्ठानज्ञानवत्त्वेन जीवस्य कर्तृत्वप्रसङ्गात् । न च
इष्टापत्तिः - ‘अथ रथान् रथयोगान् पथः सृजते...स हि कर्ता ’
(बृ.उ. ४-३-१०) इत्यादिश्रुत्यैव जीवस्य स्वप्नप्रपञ्चकर्तृत्वोक्तेः
- इति वाच्यम् । भाष्यकारैः ‘लाङ्गलं गवादीनुद्वहतीतिवत्
कर्तृत्वोपचारमात्रं
रथादिप्रतिभाननिमित्तत्वेन’ इति
व्याख्यातत्वात् इत्याहुः ।

अनेनैव निखिलप्रपञ्चरचनाकर्तृभावेनार्थसिद्धिं सर्वज्ञत्वं ब्रह्मणः
‘शास्त्रयोनित्वात्’ (ब्र.सू. १-१-३) इत्यधिकरणे
वेदकर्तृत्वेनापि समर्थितम् ।

## ईश्वरसर्वज्ञत्ववादः

अथ कथं ब्रह्मणःसर्वज्ञत्वं सङ्गच्छते, जीववत् अन्तःकरणाभावेन
ज्ञातृत्वस्यैवायोगात् । अत्र
सर्ववस्तुविषयसकलप्राणिधीवासनोपरक्ताज्ञानोपाधिक
ईश्वरः, अतस्तस्य सर्वविषयवासनासाक्षितया सर्वज्ञत्वम् इति भारतीतीर्थादि
पक्षः प्रगेव दर्शतः ।

प्रकटार्थकारास्त्वाहुः - यथा जीवस्य
स्वोपाध्यन्तःकरणपरिणामाश्चैतन्यप्रतिबिम्बग्राहिणः
(सन्ति) इति तद्योगात् ज्ञातृत्वम् , एवं ब्रह्मणः
स्वोपाधिमायापरिणामश्चित्प्रतिबिम्बग्राहिणस्सन्तीति
तत्प्रतिबिम्बितैः स्फुरणैः कालत्रयवर्तिनोऽपि
प्रपञ्चस्यापरोक्ष्येणाकलनात्
सर्वज्ञत्वमिति ।

तत्त्वशुद्धिकारास्तु - उक्तरीत्या ब्रह्मणो
विद्यमाननिखिलप्रपञ्चसाक्षात्कारसम्भवः,
तज्जनिततत्संस्कारवृत्तया च स्मरणोपपत्तेरतीतसकलवस्त्ववभाससिद्धिः, सृष्टेः
प्राक् मायायाः सृज्यमाननिखिलपादार्थस्फुरणरूपेण जीवादृष्टानुरोधेन
विवर्तमानत्वात् तत्साक्षितया तदुपाधिकस्य ब्रह्मणोऽपि
तत्साधकत्वसिद्धेः अनागतवस्तुविज्ञानोपपत्तिः, इति सर्वज्ञत्वं
समर्थयन्ते ।

कौमुदीकृतस्तु वदन्ति - स्वरूपज्ञानेनैव ब्रह्मणः
स्वसंसृष्टसर्वावभासकत्वात्
सर्वज्ञत्वम् । अतीतानागतयोरपि अविद्याचित्रभित्तौ
विमृष्टानुन्मीलितचित्रवत्
संस्कारात्मना सत्त्वेन तत्संसर्गस्याप्युपपत्तेः । न तु वृत्तिज्ञानैः
तस्य सर्वज्ञत्वम् । ‘तमेव भान्तमनुभाति सर्वम्’ (क.उ.२-२-१५) इति
सावधारणश्रुतिविरोधात् , सृष्टेः प्राक् ‘एकमेवाद्वितीयम्’ (छा.उ. ६-२-१)
इत्यवधारणानुरोधेन महाभूतानामिव वृत्तिज्ञानानामपि प्रलयस्य वक्तव्यतया
ब्रह्मणः तदा सर्वज्ञत्वाभावापत्त्या प्राथमिकमायाविवर्तरूपे
ईक्षणे तत्पूर्वके महाभूतादौ च स्रष्टृत्वाभावप्रसङ्गाच्च ।
एवं सति ब्रह्मणस्सर्वविषयज्ञानात्मकत्वमेव स्यात् , न तु
सर्वज्ञानकर्तृत्वरूपम् सर्वज्ञत्वम् , इति चेत् -
सत्यम् । सर्वविषयज्ञानात्मकमेव ब्रह्म, न तु सर्वज्ञानकर्तृत्वरूपं
ज्ञातृत्वमस्ति । अत एव ‘वाक्यान्वयात्’ (ब्र.सू. १-४-६/१९)
इत्यधिकरणे विज्ञातृत्वं जीवलिङ्गमित्युक्तं
भाष्यकारैः । ‘यस्सर्वज्ञः’ इत्यादिश्रुतिरपि तस्य
ज्ञानरूपत्वाभिप्रायेणैव योजनीया इति ।

यद्यपि ब्रह्म स्वरूपचैतन्येनैव स्वसंसृष्टसर्वावभासकम् , तथापि तस्य
स्वरूपेणाकार्यत्वेऽपि दृश्यावच्छिन्नरूपेण ब्रह्मकार्यत्वात्
‘यस्सर्वज्ञः’ इत्यादिज्ञानजनिकर्तृत्वश्रुतेरपि न कश्चिद्विरोधः इति
वाचस्पतिमिश्राः ।

## जीवाल्पत्वनिरूपणम् (प्रतिकर्म व्यवस्थावर्णनम्)

ननु ईश्वरवज्जीवोऽपि वृत्तिमनपेक्ष्य स्वरूपचैतन्येनैव किमिति
विषयान्नावभासयति ॥

अत्रोक्तं विवरणे − ‘ब्रह्मचैतन्यं सर्वोपादानतया सर्वतादात्म्यापन्नं
यत्स्वसंसृष्टं सर्वमवभासयति न जीवचैतन्यम् । तस्य
अविद्योपाधिकतया सर्वगतत्वेऽपि अनुपादानत्वेन
असङ्गित्वात् । यथा सर्वगतं गोत्वसामान्यं
स्वभावादश्वादिव्यक्तिसङ्गित्वाभावेऽपि
सास्नादिमद्व्यक्तौ संसृज्यते, एवं विषयान्तरासङ्ग्यपि जीवः
स्वभावादन्तःकरणेन संसृज्यते । तथा च यदा
अन्तःकरणस्य परिणामो वृत्तिरूपो नयनादिद्वारेण निर्गत्य विषयपर्यन्तं
चक्षुरश्मिरिव झटिति दीर्घप्रभाकारेण परिणम्य विषयं व्याप्नोति, तदा
तमुपारुह्य तं विषयं गोचरयति । केवलाग्न्यदाह्यस्यापि
तृणादेः अयःपिण्डसमारूढाग्निदाह्यत्ववत्
केवलजीवचैतन्यप्रकाश्यस्यापि
घटादेः अन्तःकरणवृत्त्युपारूढतत्प्रकाश्यत्वं युक्तम् ।

यद्वा अन्तःकरणोपाधिकत्वेन जीवः परिच्छिन्नः । अतः संसर्गाभावात् न
घटादिकमवभासयति । वृत्तिद्वारा
तत्संसृष्टविषयावच्छिन्नब्रह्मचैतन्याभेदाभिव्यक्तौ
तु तं विषयं प्रकाशयति ।

अथवा जीवः सर्वगतोऽप्यविद्यावृत्तित्वात् स्वयमप्यप्रकाशमानतया
विषयान्नावभासयति । विषयविशेषे वृत्त्युपरागादौ
आवरणतिरोधानेन तत्रैवाभिव्यक्तः तमेव विषयं प्रकाशयति । एवं च
चिदुपरागार्थत्वेन , विषयचैतन्याभेदाभिव्यक्त्यर्थत्वेन ,
आवारणाभिभवार्थत्वेन वा वृत्तिनिर्गममपेक्ष्य
तत्संसृष्टविषयमात्रावभासकत्वात्
जीवस्य किञ्चिज्ज्ञत्वमप्युपपद्यते - इति ।

## सम्बन्धवादः

अत्र प्रथमे पक्षे सर्वगतस्य जीवस्य वृत्त्यधीनः को विषयोपरागः ।
वृत्त्यापि
पूर्वसिद्धयोर्निष्क्रिययोर्विषयजीवचैतन्ययोस्तादात्म्यस्य
संयोगस्य वा न सम्भवत्याधानम् ।

अत्र केचिदाहुः − विषयविषयिभावसम्बन्ध एवेति ।

अन्ये तु − विषयविषयिभावमात्रे नियामिका वृत्तिश्चेत् अनिर्गताया अपि
ऐन्द्रियकवृत्तेः तन्नियामकत्वं नातिप्रसङ्गावहमिति
तन्निर्गमाभ्युपगमवैयर्थ्यापत्तेः स नाभिसंहितः, किं
तु विषयसन्निहितजीवचैतन्यतादात्म्यापन्नाया वृत्तेर्विषयसंयोगे तस्यापि
तद्द्वारकः परम्परासम्बन्धो लभ्यत इति स एव चिदुपरागोऽभिसंहितः -
इत्याहुः ।

अपरे तु - साक्षादपरोक्षचैतन्यसंसर्गेणैव सुखादेरपरोक्ष्यदर्शनात्
अपरोक्षविषये साक्षात्संसर्ग एष्टव्यः ।
तस्माद्वृत्तेर्विषयसंयोगे
वृत्तिरूपावच्छेदकलाभात् तदवच्छेदेन
तदुपादानस्य जीवस्यापि संयोगजसंयोगः सम्भवति ।
कारणाकारणसंयोगात् कार्याकार्यसंयोगवत्
कार्याकार्यसंयोगात् कारणाकारणसंयोगस्यापि
युक्तितौल्येनाभ्युपगन्तुं युक्तत्वात् - इत्याहुः ।

एकदेशिनस्तु - अन्तःकरणोपहितस्य विषयावभासकचैतन्यस्य
विषयतादात्म्यापन्नब्रह्मचैतन्याभेदाभिव्यक्तिद्वारा
विषयतादात्म्यसम्पादनमेव चिदुपरागोऽभिसंहितः । सर्वगततया
सर्वविषयसन्निहितस्यापि जीवस्य तेन
रूपेण विषयावभासकत्वे तस्य साधारणतया
पुरुषविशेषापरोक्षव्यवस्थित्ययोगेन
तस्य अन्तःकरणोपहितत्वरूपेणैव विषयावभासकत्वात् । एवं च विषयापरोक्ष्ये
आध्यासिकसम्बन्धो नियामक इति सिद्धान्तोऽपि सङ्गच्छ्ते । न चैवं
द्वितीयपक्षसाङ्कर्यम् । जीवस्य सर्वगतत्वे प्रथमःपक्षः,
परिच्छिन्नत्वे द्वितीयः, इत्येव तयोर्भेदात् -
इत्याहुः ।

## अभेदाभिव्यक्तिवादः

अथ द्वितीयपक्षे केयमभेदाभिव्यक्तिः ?

केचिदाहुः− कुल्याद्वारा तटाककेदारसलिलयोरिव
विषयान्तःकरणावच्छिन्नचैतन्ययोः
वृत्तिद्वारा एकीभावोऽभेदाभिव्यक्तिः । एवं च यद्यपि विषयावच्छिन्नं
ब्रह्मचैतन्यमेव विषयप्रकाशकम् , तथाऽपि तस्य वृत्तिद्वारा
एकीभावेन जीवत्वं सम्पन्नमिति जीवस्य विषयप्रकाशोपपत्तिरिति ।

अन्येत्वाहुः – बिम्बस्थानीयस्य विषयावच्छिन्नस्य ब्रह्मणः प्रतिबिम्बभूतेन
जीवेन एकीभावो नाभेदाभिव्यक्तिः । व्यावर्तकोपाधौ दर्पण इव जाग्रति
तयोरेकीभावायोगात् , वृत्तिकृताभेदाभिव्यक्त्या
विषयावच्छिन्नस्य ब्रह्मणो जीवत्वप्राप्तौ
ब्रह्मणस्तदा तद्विषयसंसर्गाभावेन
तद्द्रष्टृत्वासम्भवे सति तस्य
सर्वज्ञत्वाभावापत्तेश्च । किं तु विषयावच्छिन्नं ब्रह्मचैतन्यं
विषयसंसृष्टाया वृत्तेः अग्रभागे विषयप्रकाशकं प्रतिबिम्बं
समर्पयतीति तस्य प्रतिबिम्बस्य जीवेनैकीभावः । एवं च
अन्तःकरणतद्वृत्तिविषयावच्छिन्नचैतन्यानां
प्रमातृप्रमाणप्रमेयभावेन असङ्करोऽप्युपपद्यते । न
च वृत्त्युपहितचैतन्यस्य विषयप्रमात्वे तस्य विषयाधिष्ठानचैतन्यस्येव
विषयेणाध्यासिकसम्बन्धाभावात् विषयापरोक्ष्ये
आध्यासिकसम्बन्धस्तन्त्रं न स्यादिति
वाच्यम् , विषयाधिष्ठानचैतन्यस्यैव विषयेणावच्छिन्नस्य वृत्तौ
प्रतिबिम्बिततया तदभेदेन तत्सम्बन्धस्यैव
तत्सम्बन्धत्वादिति ।

अपरे त्वाहुः - बिम्बभूतविषयाधिष्ठानचैतन्यमेव
साक्षादाध्यासिकसम्बन्धलाभात्
विषयप्रकाशकमिति तस्यैव बिम्बत्वविशिष्टरूपेण भेदसद्भावेऽपि
तदुपलक्षितचैतन्यात्मना
एकीभावोऽभेदाभिव्यक्तिः । न चैवं
सति जीवब्रह्मसाङ्कर्यम् , न वा ब्रह्मणः सर्वज्ञत्वविरोधः । बिम्बात्मना
तस्य यथापूर्वमवस्थानादिति ।

## आवरणाभिभववादः

अथ तृतीयपक्षे को नामावरणाभिभवः ? अज्ञाननाशश्चेत् , घटज्ञानेनैवाज्ञानमूलः
प्रपञ्चो निर्वर्तेत - इति चेत्

अत्र केचिदाहुः − चैतन्यमात्रावारकस्याज्ञानस्य विषयावच्छिन्नप्रदेशे
खद्योतादिप्रकाशेन महान्धकारस्येव ज्ञानेन एकदेशेन नाशो वा,
कटवत् संवेष्टनं वा, भीतभटवदपसरणं वाऽभिभव इति ।

अन्ये तु - अज्ञानस्य एकदेशेन नाशे उपादानाभावात् पुनस्तत्र कन्दलनायोगेन
सकृदवगते समयान्तरेऽप्यावरणाभावप्रसङ्गात् ,
निष्क्रियस्यापसरणसंवेष्टनयोरसम्भवाच्च
न यथोक्तरूपोऽभिभवः सम्भवति । अतः चैतन्यमात्रावारकस्याप्यज्ञानस्य
तत्तदाकारवृत्तिसंसृष्टावस्थविषयावच्छिन्नचैतन्यानावरकत्वस्वाभाव्यमेव
अभिभवः । न च विषयावगुण्ठनपटवत् विषयचैतन्यमाश्रित्यस्थितस्याज्ञानस्य कथं
तदनावारकत्वं युज्यत इति शङ्क्यम् । ‘अहमज्ञः’ इति प्रतीत्या अहमनुभवे
प्रकाशमानचैतन्यमाश्रयत एव तस्य तदनावारकत्वसम्प्रतिपत्तेः−
इत्याहुः ।

अपरे तु − ‘घटं न जानामि’ - इति घटज्ञानविरोधित्वेन, घटज्ञाने सति
’घटाज्ञानं निवृत्तम्’ इति तन्निवर्त्यत्वेन च
अनुभूयमानं न मूलाज्ञानम् । शुद्धचैतन्यविषयस्य
तज्ज्ञाननिवर्त्यस्य च तस्य तथात्वायोगात् । किन्तु
घटावच्छिन्नचैतन्यविषयं
मूलाज्ञानस्यावस्थाभेदरूपमज्ञानान्तरमिति
तन्नाश एवाभिभवः । न चैवमेकेन ज्ञानेन तन्नाशे तत्समानविषयाणां
ज्ञानान्तराणाम् आवरणानाम्
आवरणानभिभावकत्वापत्तिः ।
यावन्ति ज्ञानानि, तावन्ति तन्निवर्त्यानि अज्ञानानि इत्यभ्युपगमात्
− इत्याहुः ।

## अवस्थाज्ञानसादित्वानादित्ववादः

इमानि च अवस्थारूपाणि अज्ञानानि मूलाज्ञानवदज्ञानत्वात् अनादीनीति केचित् ।

व्यावहारिकौ जगज्जीवावावृत्य स्वाप्नौ जगज्जीवौ विक्षिपन्ती निद्रा तावत्
आवरणविक्षेपशक्तियोगात् , अज्ञानावस्थाभेदरूपा । तथा
निद्रासुषुत्यवस्थाऽपि अन्तःकरणादौ
विलीने ‘सुखमहमस्वाप्सं न किञ्जिदवेदिषम्’ इति परामर्शदर्शनात्
मूलाज्ञानवत् सुषुप्तिकालेऽनुभूयमाना अज्ञानावस्था भेदरूपैव ।
तयोश्च जाग्रद्भोगप्रदकर्मोपरमे सत्येवोद्भवात् सादित्वमिति, तद्वत्
अन्यदप्यज्ञानमवस्थारूपं सादि इति अन्ये ।

## अवस्थाज्ञानानादित्वपक्षपरिष्कारः

ननु - अनादित्वपक्षे घटे प्रथममुत्पन्नेनैव ज्ञानेन सर्वतदज्ञाननाशो भवेत्
, विनिगमनाविरहात् , तदवच्छिन्नचैतन्यावरकसर्वाज्ञानानाशे
विषयप्रकाशायोगाच्च ।अतः
पाश्चात्यज्ञानानाम् आवरणानभिभावकत्वं
तदवस्थमेवेति चेत् −

अत्र केचित् आहुः− यथा ज्ञानप्रागभावानामनेकेषां सत्त्वेऽप्येकज्ञानोदये
‘एक एव प्रागभावो निवर्तते, संशयादिजननशक्ततया तदावरणरूपेषु
प्रागभावान्तरेषु सत्स्वपि विषयावभासः; तथा एकज्ञानोदये
एकमेवाज्ञानं निवर्तते, अज्ञानान्तरेषु सत्स्वपि विषयावभासः- इति ।

अन्येतु − आवृतस्यापरोक्षज्ञानं विरुद्धम् , एकज्ञानोदये च
प्रागभावान्तरसत्त्वेऽपि
यावद्विशेषदर्शनाभावकूटरूपमावरणं
विशेषदर्शनान्नास्तीति मन्यमाना वदन्ति − यदा
यदज्ञानमावृणोति तदा तेन ज्ञानेन तस्यैव
नाशः । सर्वं च सर्वदा नावृणोति , वैयर्थ्यात् । किं तु
आवरकाज्ञाने वृत्त्या नाशिते तद्वृत्त्युपरमे
अज्ञानान्तरमावृणोति । न चैवं सति
ब्रह्मावगमोत्पत्तिकालेऽनावारकत्वेन
स्थितानामज्ञानानां ततोऽप्यनिवृत्तिप्रसङ्गः । तेषां
साक्षात्तद्विरोधित्वाभावेऽपि
तन्निवर्त्यमूलाज्ञानपरतन्त्रतया अज्ञानसम्बन्धादिवत् तन्निवृत्त्यैव
निवृत्त्युपपत्तेः । एतदर्थमेव तेषां तदवस्थाभेदरूपतया
तत्पारतन्त्र्यमिष्यते − इति ।

अपरे तु ‘अज्ञानस्य सविषयस्वभावत्वात् उत्सर्गतः सर्वं सर्वदा आवृणोत्येव ।
न च विषयोत्पत्तेः प्रागावरणीयाभावेन आवारकत्वं न युज्यत इति वाच्यम् ,
तदापि सूक्ष्मरूपेण तत्सत्त्वात्’ इति मन्यमानाः कल्पयन्ति− यथा
बहुजनसमाकुले प्रदेशे कस्यचित् शिरसि निपतन्नशनिः इतरानप्यपसारयति,
यथा वा सन्निपातहरमौषधम् एकं दोषं निवर्तयद्दोषान्तरमपि दूरीकरोति,
एवमेकमज्ञानं नाशयत् ज्ञानम् अज्ञानान्तराण्यपि तिरस्करोति ।
तिरस्कारश्च यावत् ज्ञानस्थितिः तावत् आवरणशक्तिप्रतिबन्धः −
इति ।

## 'ज्ञानसामान्यम् अज्ञाननिवर्तकम्' इति नियमपरीक्षा

नन्वेवं सति धारावाहिकस्थले द्वितीयादिवृत्तीनामावरणानभिभावकत्वेन वैफल्यं
स्यात् , प्रथमज्ञानेनैव निवर्तनतिरस्काराभ्यामावरणमात्रस्याभिभावादिति −

अत्राहुः− वृत्तितिरस्कृतमज्ञानं तदुपरमे पुनरावृणोति प्रदीपतिरस्कृतं तम
इव प्रदीपोपरमे । वृत्त्युपरमसमये वृत्त्यन्तरोदये तु तिरस्कृतमज्ञानं
तथैवावतिष्ठते प्रदीपोपरमसमये प्रदीपान्तरोदये तम इव । तथा च ’यस्मिन्
सति अग्रिमक्षणे यस्य सत्त्वं, यद्व्यतिरेके चासत्त्वं,
तत्तज्जन्यम्’ इति
प्रागभावपरिपालनसाधारणलक्षणानुरोधेन
अनावरणस्य द्वितीयादिवृत्तिकार्यत्वस्यापि लाभात् न तद्वैफल्यमिति ।

न्यायचन्द्रिकाकृतस्तु आहुः − केनचिज्ज्ञानेन कस्यचिदज्ञानस्य नाश एव, न तु
आवारकाणामप्यज्ञानान्तराणां तिरस्कारः । तथा च
धारावाहिकद्वितीयादिवृत्तीनामपि
एकैकाज्ञाननाशकत्वेन साफल्यम् । न चैवं
ज्ञानोदयेऽप्यावरणसम्भवाद्विषयानवभासप्रसङ्गः ।
अवस्थारूपाण्यज्ञानानि हि तत्तत्कालोपलक्षितस्वरूपावारकाणि, ज्ञानानि च
यावत्स्वकालोपलक्षितविषयावारकाज्ञाननाशकानि । तथा च
किञ्चज्ज्ञानोदये
तत्कलीनविषयावाराकाज्ञानस्य
नाशात् विद्यमानानामज्ञानान्तराणामन्यकालीनविषयावारकत्वाच्च न
तत्कालीनविषयावभासे काचिदनुपपत्तिः । कारीरीफले
वृष्टौ आसन्नसमयस्येव अज्ञानविषये घटादौ तत्तत्कालस्य उपलक्षणतया
विषयकोटावननुप्रवेशेन
सूक्ष्मतत्तत्कालभेदाविषयैर्धारावाहिकद्वितीयादिज्ञानैरज्ञानानां
निवृत्तावपि न काचिदनुपपत्तिरिति ।

केचित्तु − प्रथमज्ञाननिवर्त्यमेवाज्ञानं स्वरूपावारकम् ।
द्वितीयादिज्ञाननिवर्त्यानि तु
देशकालादिविशेषणान्तरविशिष्टविषयाणि । अत एव
सत्तानिश्चयरूपे अज्ञाननीवर्तके चैत्रदर्शने
सकृज्जाते ‘चैत्रं न जानामि’ इति स्वरूपावरणं नानुभूयते, किं
तु ‘ इदनीं स कुत्रेति न जानामि’ इत्यादिरूपेण विशिष्टावरणमेव ।
विस्मरणशालिनः क्कचित् सकृत् दृष्टेऽपि ‘न जानामि’ इति
स्वरूपावरणं दृश्यते चेत् ,तत्र तथाऽस्तु । अन्यत्र
सकृद्दृष्टे विशिष्टविषयान्येवाज्ञानानि ज्ञानानि
च । न च - एवं सति धारावाहिकद्वितीयादिज्ञानानामज्ञाननिवर्तकत्वं न
स्यात् । स्थूलकालविशिष्टाज्ञानस्य प्रथमज्ञानेनैव निवृत्तेः,
पूर्वापरज्ञानव्यावृत्तसूक्ष्मकालविशिष्टाज्ञानस्य
तदविषयैर्द्वितीयादिज्ञानैर्निवृत्त्ययोगात् − इति
वाच्यम् । धारावहनस्थले प्रथमोत्पन्नाया एव
वृत्तेस्तावत्कालावस्थायित्वसम्भवेन
वृत्तिभेदानभ्युपगमात् । तदभ्युपगमेऽपि
बहुकालावस्थायिपञ्चषवृत्तिरूपत्वसम्भवेन
परस्परव्यावृत्तस्थूलकालादिविशेषणभेदविषयत्वोपपत्तेः ।
प्रतिक्षणोद्यदनेकवृत्तिसन्तानरूपत्वाभ्युपगमेऽपि
द्वितीयादिवृत्तीनामधिगतार्थमात्रविषयतया प्रामाण्याभावेन
आवरणानिवर्तकत्वेऽप्यहानेश्च । न हि
विषयाबाधमात्रं प्रामाण्यम् । प्रागवगतानवगतयोः
पर्वतत्तद्वृत्तिपावकयोरनुमितिविषययोरबाधस्याविशेषेण
उभयत्राप्यनुमितेः प्रामाण्यप्रसङ्गात् । न चेष्टापत्तिः । ‘वह्नावनुमितिः
प्रमाणण्’ इतिवत् ‘पर्वतेऽप्यनुमितिः प्रमाणम्’ इतिव्यवहारादर्शनात् ,
विवरणे साक्षिसिद्धस्याज्ञानस्य
अभावव्यावृत्तिप्रत्यायनार्थानुमानादिविषयत्वेऽपि
प्रमाणावेद्यत्वोक्तेश्च । तस्मात् द्वितीयादिवृत्तीनां प्रामाण्याभावात्
उपासनादिवृत्तीनामिव अज्ञानानिवर्तकत्वेऽपि न हानिः ।
प्रमाणवृत्तीनामेव
तन्निवर्तकत्वाभ्युपगमात् ।

## 'प्रमासामान्यम् अज्ञाननिवर्तकम्' इति नियमपरीक्षा

ननु - नायमपि नियमः, परोक्षवृत्तेरनिर्गमेनाज्ञानानिवर्तकत्वादिति चेत् –

अत्र केचिदाहुः – द्विविधं विषयावारकमज्ञानम् । एकं विषयाश्रितं
रज्वादिविक्षेपोपादानभूतं कार्यकल्प्यम्  । अन्यत्
पुरुषाश्रितं ’इदमहं न जनामि’ इत्यनुभूयमानम् । पुरुषाश्रितस्य
विषयसम्भिन्नविक्षेपोपादानत्वासम्भवेन विषयाश्रितस्य
’इदमहं न जानामि’ इति साक्षिरूपप्रकाशसंसर्गायोगेन
द्विविधस्याप्यावश्यकत्वात् । एवं च परोक्षस्थले
वृत्तेर्निर्गमनाभावात् दूरस्थवृक्षे आप्तवाक्यात् परिमाणविशेषावगमेऽपि
तद्विपरीतपरिमाणविक्षेपविशेषदर्शनाच्च विषयगताज्ञानानिवृत्तावपि
पुरुषगताज्ञाननिवृत्तिरस्त्येव । “शास्त्रार्थं न
जानामि” इत्यनुभूताज्ञानस्य तदुपदेशानन्तरं निवृत्त्यनुभवात् । अत एव
’अनुमेयादौ सुषुप्तिव्यावृत्तिः’ इति विवरणस्य
’तद्विषयाज्ञाननिवृत्तिरर्थः’
इत्युक्तं तत्त्वदीपने इति ।

अन्ये तु – नयनपटलवत् पुरुषाश्रितमेवाज्ञानं विषयावारकम् , न तदतिरेकेण
विषयगताज्ञाने प्रमाणमस्ति । न च – पुरुषाश्रितस्य
विषयगतविक्षेपपरिणामित्वं न सम्भवति,
तत्सम्भवे वा दूरस्थवृक्षपरिमाणे परोक्षज्ञानादज्ञाननिवृत्तौ
विपरीतपरिमाणविक्षेपो न सम्भवतीति – वाच्यम् । वाचस्पतिमते सर्वस्य
प्रपञ्चस्य जीवाश्रिताज्ञानविषयीकृतब्रह्मविवर्तत्वेन तद्वत् शुक्तिरजतादेः
पुरुषाश्रिताज्ञानविषयीकृतब्रह्मविवर्तत्वोपपत्तेः, परोक्षवृत्त्या
एकावस्थानिवृत्तावपि अवस्थान्तरेण
विपरीतपरिमाणविक्षेपोपपत्तेश्च
– इत्याहुः ।

अपरे तु – शुत्तिरजतादिपरिणामोपपत्त्याञ्जस्यात् विषयावकुण्ठनपटवत्
विषयगतमेवाज्ञानं तदावारकम् । न च तथासति अज्ञानस्य
अन्तःकरणोपहितसाक्ष्यसंसर्गेण ततः प्रकाशानुपपत्तिः
परोक्षवृत्तिनिवर्त्यत्वासम्भवश्च दोष इति वाच्यम् ।
अवस्थारूपाज्ञानस्य साक्ष्यसंसर्गेऽपि तत्संसृष्टमूलाज्ञानस्यैव
‘शुक्तिमहं न जानामि’ इति प्रकाशोपपत्तेः, शुक्त्यादेरपि
मूलाज्ञानविषयचैतन्याभिन्नतया
तद्विषयत्वानुभवाविरोधात् ।
विवरणादिषु मूलाज्ञानसाधनप्रसङ्ग एव ‘इदमहं न जानामि’ इति
प्रत्यक्षप्रमाणोपदर्शनाच्च । ’अहमज्ञः’ इति
सामान्यतोऽज्ञानानुभव एव
मूलाज्ञानविषयकः, ’शुक्तिमहं न जानामि’
इत्यादिविषयविशेषालिङ्गिताज्ञानानुभवस्त्ववस्थाऽज्ञानविषयकः’
इति विशेषाभ्युपगमेऽपि अवस्थाऽवस्थावतोरभेदेन मूलाज्ञानस्य
साक्षिसंसर्गाद्वा साक्षिविषयचैतन्ययोः
वास्तवैक्याद्वा विषयगतस्याप्यवस्थाऽज्ञानस्य
साक्षिविषयत्वोपपत्तेः ।
परोक्षज्ञानस्याज्ञानानिवर्तकत्वेऽपि ततस्तन्निवृत्त्यनुभवस्य
सत्तानिश्चयरूपपरोक्षवृत्तिप्रतिबन्धकप्रयुक्ताननुभवनिबन्धनभ्रान्तित्वोपपत्तेः,
अपरोक्षज्ञानस्यैवाज्ञाननिवर्तकत्वनियमाभ्युपगमात् – इत्याहुः ।

ननु नायमपि नियमः ।
अविद्याऽहङ्कारसुखदुःखादितद्धर्मप्रत्यक्षस्याज्ञाननिवर्तकत्वानभ्युपगमादिति
चेत् – न – अविद्यादिप्रत्यक्षस्य साक्षिरूपत्वेन
वृत्तिरूपापरोक्षज्ञानस्यावरणनिवर्तकत्वनियमानपायात् ।

## साक्षिस्वरूपनिर्णयवादः

अथ कोऽयं साक्षी जीवातिरेकेण व्यवह्रियते ।

अत्रोक्तं कूटस्थदीपे – देहद्वयाधिष्ठानभूतं कूटस्थचैतन्यं स्वावच्छेदकस्य
देहद्वयस्य साक्षादीक्षणात् निर्विकारत्वाच्च साक्षीत्युच्यते । लोकेऽपि
हि औदासीन्यबोधाभ्यामेव साक्षित्वं प्रसिद्धम् । यद्यपि जीवस्य वृत्तयः
सन्ति देहद्वयभासिकाः, तथापि सर्वतः प्रसृतेन स्वावच्छिन्नेन
कूटस्थचैतन्येन ईषत् सदा भास्यमानमेव देहद्वयं
जीवचैतन्यरूपप्रतिबिम्बगर्भादन्तःकरणाद्विच्छिद्यविच्छिद्योद्गच्छद्भिर्वृत्तिज्ञानैः
स्फुटम् अवभास्यते । अन्तरालकालेषु तु सह वृत्त्यभावैः कूटस्थचैतन्येनैव
अवभास्यते । अत एव अहङ्कारादीनां \[सदा\](सर्वदा) प्रकाशसंसर्गात्
संशयाद्यगोचरत्वम् अन्यज्ञानधाराकालीनाहङ्कारस्य ’एतावन्तं कालमिदमहं
पश्यन्नेवासम्’ इत्यनुसन्धानं च । न च कूटस्थप्रकाशिते कथं जीवस्य
व्यवहारस्मृत्यादिकमिति शङ्क्यम् । अन्योन्याध्यासेन
जीवैकत्वापत्त्या कूटस्थस्य जीवान्तरङ्गत्वात् । न च जीवचैतन्यमेव
साक्षी भवतु किं कूटस्थेनेति वाच्यम् । लौकिकवैदिकव्यवहारकर्तुस्तस्य
उदासीनद्रष्टृत्वासम्भवेन ‘साक्षी चेता केवलो निर्गुणश्च’
(श्वे.उ.६-११) इति श्रुत्युक्तसाक्षित्वायोगात् । ’तयोरन्यः
पिप्पलं स्वाद्वत्ति अनश्नन्नन्यो अभिचाकशीति’(श्वे. उ. ४-६) इति
कर्मफलभोक्तुर्जीवात् उदासीनप्रकाशरूपस्य साक्षिणः पृथगाम्नानाच्च
इति ।

नाटकदीपेऽपि नृत्यशालास्थदीपदृष्टान्तेन साक्षी जीवाद्विविच्य दर्शितः ।
तथाहि − ‘नृत्यशालास्थितो दीपः प्रभुं सभ्यांश्च नर्तकीम् ।
दीपयेदविशेषेण तदभावेऽपि दीप्यते ॥’ (पं.द. १०-११) । तथा
चिदाभासविशिष्टाहङ्काररूपं जीवं
विषयभोगसाकल्यवैकल्याभिमानप्रयुक्तहर्षविषादवत्त्वात्
नृत्याभिमानिप्रभुतुल्यं तत्परिसरवर्तित्वेऽपि तद्राहित्यात्
सभ्यपुरुषतुल्यान् विषयान्
नानाविधविकारवत्त्वात्
नर्तकीतुल्यां धियं च दीपयन्
सुषुप्त्यादावहङ्काराद्यभावेऽपि
दीप्यमानः
चिदाभासविशिष्टाहङ्काररूपजीवभ्रमाधिष्ठानकूटस्थचैतन्यात्मा
साक्षीति ।

एवं जीवाद्विवेचितोऽयं साक्षी न ब्रह्मकोटिरपि, किं
त्वस्पृष्टजीवेश्वरविभागं
चैतन्यम् , इत्युक्तं कूटस्थदीपे ।

तत्त्वप्रदीपिकायामपि मायाशबलिते सगुणे परमेश्वरे ‘केवलो निर्गुणः’ इति
विशेषणानुपपत्तेः सर्वप्रत्यग्भूतं विशुद्धं ब्रह्म जीवाभेदेन
साक्षीति प्रतिपद्यते इत्युदितम् ।

कौमुद्यां तु ‘एको देवः सर्वभूतेषु गूढःसर्वव्यापी सर्वभूतान्तरात्मा ।
कर्माध्यक्षः सर्वभूताधिवासः साक्षी चेता केवलो निर्गुणश्च ॥’
(श्वे.उ. ६-११) इति देवत्वादिश्रुतेः परमेश्वरस्यैव रूपभेदः
कश्चित् जीवप्रवृत्तिनिवृत्त्योरनुमन्ता स्वयमुदासीनः साक्षी
नाम । स च कारणत्वादिधर्मानास्पदत्वात् अपरोक्षो जीवगतमज्ञानाद्यवभासयंश्च
जीवस्यान्तरङ्गः । सुषुप्त्यादौ च कार्यकरणोपरमे जीवगताज्ञानमात्रस्य
व्यञ्जकः प्राज्ञशब्दितः । ’तद्यथा प्रियया स्त्रिया सम्परिष्वक्तो
न बाह्यं किञ्चन वेद नान्तरमेवमेवायं पुरुषः प्राज्ञेनात्मना सम्परिष्वक्तो
न बाह्यं किञ्चन वेद नान्तरम्’(बृ.उ. ४-३-२१) ’प्राज्ञेनात्मनाऽन्वारूढ
उत्सर्जन् याति’(बृ. उ. ४-३-३७) इति श्रुतिवाक्याभ्यां
सुषुप्त्युत्क्रान्त्यवस्थयोर्जीवाद्भेदेन
प्रतिपादितः परमेश्वर इति सुषुप्त्युत्क्रान्त्यधिकरणे
निर्णयोऽपि साक्षिपरः इत्युपवर्णितम् ।

तत्त्वशुद्धावपि ’यथा इदं रजतमिति भ्रमस्थले वस्तुतः
शुक्तिकोट्यन्तर्गतोऽपीदमंशः
प्रतिभासतो रजतकोटिः तथा ब्रह्मकोटिरेव साक्षी प्रतिभासतो जीवकोटिरिति
जीवस्य सुखादिव्यवहारे तस्योपयोगः’ इत्युक्त्या अयमेव पक्षः
समर्थितः ।

केचित्तु - अविद्योपाधिको जीव एव साक्षाद्द्रष्टृत्वात्साक्षी । लोकेऽपि
ह्यकर्तृत्वे सति द्रष्टृत्वं साक्षित्वं प्रसिद्धम् ।
तच्चासङ्गोदासीनप्रकाशरूपे जीवे एव
साक्षात्सम्भवति । जीवस्यान्तःकरणतादात्म्यापत्त्या
कर्तृत्वाद्यारोपभाक्त्वेऽपि स्वयमुदासीनत्वात् । ‘एको देवः’ इति
मन्त्रस्तु ब्रह्मणो जीवभावाभिप्रयेण
साक्षित्वप्रतिपादकः । ‘द्वा
सुपर्णा’ इति (मु.उ. ३-१-३) मन्त्रः गुहाधिकरणन्यायेन
जीवेश्वरोभयपरः
गुहाधिकरणभाष्योदाहृतपैङ्गिरहस्यब्राह्मणव्याख्यातेन
प्रकारेण जीवान्तःकरणोभयपरो वा, इति न कश्चिद्विरोधः इत्याहुः ।

अन्ये तु - सत्यं जीव एव साक्षी, न तु सर्वगतेन अविद्योपहितेन रूपेण ।
पुरुषान्तरान्तःकरणादीनामपि पुरुषान्तरं प्रति
स्वान्तःकरणभासकसाक्षिसंसर्गाविशेषेण
प्रत्यक्षत्वापत्तेः । न चान्तःकरणभेदेन प्रमातृभेदात्तदनापत्तिः ।
साक्षिभास्येऽन्तःकरणादौ सर्वत्र साक्ष्यभेदे सति
प्रमातृभेदस्याप्रयोजकत्वात् ।
तस्मादन्तःकरणोपधानेन जीवः साक्षी । तथा
च प्रतिपुरुषं साक्षिभेदात् पुरुषान्तरान्तःकरणादेः
पुरुषान्तरसाक्ष्यसंसर्गाद्वा
तदयोग्यत्वाद्वा अप्रकाश उपपद्यते । सुषुप्तावपि
सूक्ष्मरूपेणान्तःकरणसद्भावात्
तदुपहितः साक्षी तदाप्यस्त्येव । न च – अन्तःकरणोपहितस्य प्रमातृत्वेन न
तस्य साक्षित्वम् , सुषुप्तौ प्रमात्रभावेऽपि साक्षिसत्त्वेन
तयोर्भेदश्च अवश्यं वक्तव्यः - इति वाच्यम् ।
विशेषणोपाध्योर्भेदस्य सिद्धान्तसम्मतत्वेन
अन्तःकरणविशिष्टः प्रमाता तदुपहितः साक्षी इति भेदोपपत्तेः
इत्याहुः ।

## साक्षिचैतन्यस्य आवृतत्वानावृतत्वविचारः

ननु -उक्तरूपस्य साक्षिणःचैतन्यमात्रावारकेणाज्ञानेनावरणमवर्जनीयमिति
कथमावृतेनाविद्याहङ्कारादिभानं - इति चेत् −

राहुवदविद्या स्वावृतप्रकाशप्रकाश्येति केचित् ।

वस्तुतः अविद्यान्तःकरणतद्धर्मावभासकं साक्षिचैतन्यं विहायैव अज्ञानं
चैतन्यमावृणोतीति अनुभवानुसारेण कल्पनात् न कश्चिद्दोषः । अत
एव सर्वदा तेषाम् अनावृतप्रकाशसंसर्गात्
अज्ञानविपरीतज्ञानसंशयागोचरत्वम् ।

## साक्ष्यानन्दस्यानावृतत्वविचारः

साक्षिचैतन्यस्यानावृतत्वे तत्स्वरूपभूतस्यानन्दस्यापि प्रकाशापत्तिरिति
चेत् , न − इष्टापत्तेः, आनन्दरूपप्रकाशप्रयुक्तस्य आत्मनि
निरुपाधिकप्रेम्णो दर्शनात् , ‘भासत एव
परमप्रेमास्पदत्वलक्षणं सुखम्’ इति
विवराणाच्च ।

स्यादेतत् − इदानीमप्यानन्दप्रकाशे मुक्तिसंसारयोरविशेषप्रसङ्गः । ननु
कल्पितभेदस्य साक्ष्यानन्दस्य प्रकाशेऽपि अनवच्छिन्नस्य
ब्रह्मानन्दस्यावृतस्य संसारदशायामप्रकाशेन
विशेषोऽस्तीति चेत् ,
न−आनन्देऽनवच्छेदांशस्यापुरुषार्थत्वात्
, आनन्दपरोक्षमात्रस्य च इदानीमपि सत्त्वात् । ननु−अवच्छिन्नः
साक्ष्यानान्दः सातिशयः,
सुषुप्तिसाधारणादनतिस्पष्टात्ततो
वैषयिकानन्देष्वतिशयानुभावात् । अनवच्छिन्नो ब्रह्मानन्दस्तु निरतिशयः ।
आनन्दवल्ल्यां मानुषानन्दाद्युत्तरोत्तरशतगुणोत्कर्षोपवर्णनस्य
ब्रह्मानन्दे समापनात्− इति चेत् , न−सिद्धान्ते
साक्ष्यानन्दविषयानन्दब्रह्मानन्दानां वस्तुत
एकत्वेन उत्कर्षापकर्षासम्भवात् । मानुषानन्दादीनामुत्तरोत्तरमुत्कर्षं
श्रुतिर्वदतीति चेत् , को वा ब्रूते श्रुतिर्न वदतीति, किं तु
अद्वैतवादे तदुपपादनमशक्यमित्युच्यते । नन्वेकस्यैव
सौरालोकस्य
करतलस्फटिकदर्पणाद्यभिव्यञ्जकविशेषोपधानेनाभिव्यक्तितारतम्यदर्शनात्
एकत्वेऽप्यानन्दस्य
अभिव्यञ्जकसुखवृत्तिभेदोपधानेनाभिव्यक्तितारतम्यरूपमुत्कर्षापकर्षवत्त्वं
युक्तमिति चेत् , न - दृष्टान्तासम्प्रतिपत्तेः । सर्वतः प्रसृमरस्य
सौरालोकस्य गगने विना करतलादिसम्बन्धम् अस्पष्टं
प्रकाशमानस्य निम्नतले प्रसृमरस्य जलस्येव
करतलसम्बन्धेन गतिप्रतिहतौ बहुलीभावादधिकप्रकाशः,
भास्वरदर्पणादिसम्बन्धेन गतिप्रतिहतौ
बहुलीभावात्तदीयदीप्तिसंवलनाच्च
ततोऽप्यधिकप्रकाशः, इति
तत्राभिव्यञ्जकोपाधिकाभिव्यक्तितारतम्यानभ्युपगमात् ।
दृष्टान्तसम्प्रतिपत्तौ च गगनप्रसृतसौरालोकवत्
अनवच्छिन्नानन्दस्यास्पष्टता,
करतलाद्यवच्छिन्नसौरालोकवत् सुखवृत्त्यवच्छिन्नानन्दस्याधिकाभिव्यक्तिरिति
मुक्तितः संसारस्यैव अभ्यर्हितत्वोपत्तेश्च । एतेन संसारदशायां
प्रकाशमानोऽप्यानन्दो
मिथ्याज्ञानतत्संस्कारविक्षिप्ततया
तीव्रवायुविक्षिप्तप्रदीपप्रभावदस्पष्टं प्रकाशते, मुक्तौ तदभावात्
यथावदवभासते इत्यपि − निरस्तम् । निर्विशेषस्वरूपानन्दे
प्रकाशमाने तत्र विक्षेपदोषादप्रकाशमानस्य मुक्त्यन्वयिनोऽतिशयस्य
असम्भवात् । तस्मात् साक्ष्यानन्दस्यानावृतत्वकल्पनमयुक्तम् ।

अत्राहुः अद्वैतविद्याचार्याः - यथा अत्युत्कृष्टस्य एकस्यैव धवलरूपस्य
मालिन्यतारतम्ययुक्तेषु अनेकेषु दर्पणेषु प्रतिबिम्बे सति
उपाधिमालिन्यतारतम्यात् तत्र तत्र प्रतिबिम्बे
धावल्यापकर्षः तारतम्येनाध्यस्यते, एवं वस्तुतो
निरतिशयस्य एकस्यैव स्वरूपानन्दस्य अन्तःकरणप्रतिबिम्बिततया
साक्ष्यानन्दभावे
प्राक्तनसुकृतसम्पत्त्यधीनविषयविशेषसम्पर्कप्रयुक्तसत्वोत्कर्षापकर्षरूपशुद्धितारतम्ययुक्तसुखरूपान्तःकरणवृत्तिप्रतिबिम्बिततया
विषयानन्दभावे च तमोगुणरूपोपाधिमालिन्यतारतम्यदोषात् अपकर्षः
तारतम्येनाध्यस्यते इति संसारदशायां
प्रकाशमानेऽप्यानन्दे अध्यस्तापकर्षतारतम्येन
सातिशयत्वादतृप्तिः ।विद्योदये
निखिलापकर्षाध्यासनिवृत्तेः
अरोपितसातिशयत्वापायात् कृतकृत्यता, इति विशेषोपपत्तेः
निरुपाधिकप्रेमगोचरतया प्रकाशमानः
साक्ष्यानन्दोऽनावृत एवेति ।

अन्ये तु -प्रकाशमानोऽप्यानान्दः ‘मयि नास्ति न प्रकाशते’ इत्यावरणानुभवात्
आवृत एव । एकस्मिन्नपि साक्षिणि अविद्याकल्पितरूपभेदसम्भवेन
चैतन्यरूपेणानावरणस्य आनन्दरूपेणावरणस्य
चाविरोधात् , स्वरूप्रकाशस्यावरणानिवर्तकतया प्रकाशमाने
आवरणस्याविरोधाच्च, ‘त्वदुक्तमर्थं न जानामि’ इति
प्रकाशमान एवावरणदर्शनाच्च । न च तत्र अनावृतसामान्याकारावच्छेदेन
विशेषावरणमेवानुभूयत इति वाच्यम् । अन्यावरणस्यान्यावच्छेदेन
भानेऽतिप्रसङ्गात् । न च सामान्यविशेषभावो नियामक इति
नातिप्रसङ्ग इति वाच्यम् ।
व्याप्यव्यापकभावातिरिक्तसामान्यविशेषभावाभावेन
‘वह्निं न जानामि’ इति धूमावारकाज्ञानानुभव प्रसङ्गात् । तस्मात्
यदवच्छिन्नमज्ञानं प्रकाशते तदेवावृतमिति
प्रकाशमानेऽप्यज्ञानं युज्यते । अज्ञानं च यथा
साक्ष्यंशं विहाय चैतन्यमावृणोति, एवमानन्दमपि
तत्तत्सुखरूपवृत्तिकबलीकृतं
विहायैवावृणोति । स एव वैषयिकानन्दस्यावरणाभवः । स चावरणाभिभवः
प्रत्यूषसमये बाह्यावरणाभिभववत्
कारणविशेषप्रयुक्तवृत्तिविशेषवशात्
तरतमभावेन भवति । अतः स्वरूपानन्दविषयानन्दयोः विषयानन्दानां च
परस्परं भेदसिद्धिः − इति वदन्ति ।

सर्वथाऽपि साक्षिचैतन्यस्यानावृतत्वेन आवरणाभिभवार्थं वृत्तिमनपेक्ष्यैव
तेन अहङ्कारादिप्रकाशनमिति तुल्यमेव ।

## केवलसाक्षिभास्यानां स्मरणोपपत्तिनिरूपणम्

नन्वेवं कथमहङ्कारादीनामनुसन्धानम् । ज्ञानसूक्ष्मावस्थारूपस्य संस्कारस्य
ज्ञाने सत्ययोगेन नित्येन साक्षिणा तदाधानासम्भवात् ।

अत्र केचिदाहुः- स्वसंसृष्टेन साक्षिणा सदा भास्यमानोऽहङ्कारः
तत्तद्घटादिविषयवृत्त्याकारपरिणतस्वावच्छिन्नेनापि
साक्षिणा भास्यत इति तस्यानित्यत्वात् सम्भवति संस्काराधानं घटादौ विषय
इव । न हि स्वाकारवृत्त्यवच्छिन्नसाक्षिणैव स्वगोचरसंस्काराधानमिति
नियमोऽस्ति । तथा सति वृत्तिगोचरसंस्कारासम्भवेन
वृत्तेरस्मरणप्रसङ्गात् ।
अनवस्थापत्त्या वृत्तिगोचरवृत्त्यन्तरस्य अनुव्यवसायनिरसनेन
निरस्तत्वात् । किं तु यद्वृत्त्यवच्छिन्नचैतन्ये
यत् प्रकाशते तद्वृत्त्या तद्गोचरसंस्काराधानम् इत्येव नियमः । एवं च
ज्ञानसुखादयोऽपि अन्तःकरणवृत्तयः तप्तायःपिण्डाद्व्युच्चरन्तो
विस्फुलिङ्गाः स्वावच्छिन्नेन वह्निनेव स्वस्वावच्छिन्नेन अनित्येन
साक्षिणा भास्यन्त इति युक्तं तेष्वपि संस्काराधानम् । यस्तु
‘घटैकाकारधीस्था चित् घटमेवावभासयेत् । घटस्य ज्ञातता
ब्रह्मचैतन्येनावभास्यते ॥ (पं.द. ८-४)
इति कूटस्थदीपोक्तः विषयविशेषणस्य ज्ञानस्य
विषयावच्छिन्नब्रह्मचैतन्यावभास्यत्वपक्षः,यश्च
तत्त्वप्रदीपिकोक्तो
ज्ञानेच्छादीनामनवच्छिन्नशुद्धचैतन्यरूपनित्यसाक्षिभास्यत्वपक्षः,
तयोरपि चैतन्यस्य स्वसंसृष्टापरोक्षरूपत्वात् वृत्तिसंसर्गोऽवश्यं वाच्य
इति तत्संसृष्टानित्यरूपसद्भावात् न तेषु संस्काराधाने
काचिदनुपपत्तिरिति ।

अन्ये तु - सुषुप्तावपि अविद्याद्यनुसन्धान सिद्धये कल्पिताम्
अविद्यावृत्तिम् अहमाकारामङ्गीकृत्य अहमर्थे
संस्कारमुपपादयन्ति । न चास्मिन् पक्षे ’एतावन्तं कालमिदमहं
पश्यन्नेवासम्’ इति
अन्यज्ञानधाराकालीनाहमर्थानुसन्धानानुपपत्तिः ।
अवच्छेदकभेदेन सुखदुःखयौगपद्यवद्वृत्तिद्वययौगपद्यस्याप्यविरोधेन
अन्यज्ञानधाराकालेऽपि
अहमाकाराविद्यावृत्तिसन्तानसम्भवादिति ।

अपरे तु - अहमाकारा वृत्तिरन्तःकरणवृत्तिरेव । किं तु उपासनादिवृत्तिवत् न
ज्ञानम् , क्लृप्ततत्करणाजन्यत्वात् । न हि तत्र
चक्षुरादिप्रत्यक्षप्रमाणं
सम्भवति । न वा लिङ्गादिकम् ।
लिङ्गादिप्रतिसन्धानशून्यस्याप्यहङ्कारानुसन्धानदर्शनात् ।
नापि मनः करणम् । तस्योपादानभूतस्य क्वचिदपि करणत्वाक्लृप्तेः । तर्हि
अहमर्थप्रत्यभिज्ञाऽपि ज्ञानं न स्यादिति चेत् , न - तस्या
अहमंशे ज्ञनत्वाभावेऽपि तत्तांशे स्मृतिकरणत्वेन
क्लृप्तसंस्कारजन्यतया ज्ञानत्वात् , अंशभेदेन
ज्ञाने परोक्षत्वापरोक्षत्ववत् प्रमात्वाप्रमात्ववच्च
ज्ञानत्वाज्ञानत्वयोरपि
अविरोधात् - इत्याहुः ।

इतरे तु - अहमाकाराऽपि वृत्तिर्ज्ञानमेव । ‘मामहं जानामि’ इत्यनुभवात् । न
च करणासम्भवः । अनुभवानुसारेण मनस एवान्तरिन्द्रियत्वस्येव करणत्वस्यापि
कल्पनात् - इत्याहुः ।

एवं सति बाह्यगोचरापरोक्षवृत्तीनामेव आवरणाभिभावकत्वनियमः पर्यवसन्नः ।

## भ्रमकारणीभूतेदमाकारवृत्तेरावरणाभिभावकत्वनिरूपणम्

ननु-नायमपि नियमः, शुक्तिरजतस्थले इदमाकारवृत्तेरज्ञानानभिभावकत्वात् ,
अन्यथा उपादानाभावेन रजतोत्पत्त्ययोगात् इति चेत् -

अत्राहु:− इदमाकारवृत्त्या इदमंशाज्ञाननिवृत्तावपि
शुक्तित्वादिविशेषांशाज्ञानानिवृत्तेः
तदेव रजतोपादानम् , शुक्तित्वाद्यज्ञाने रजताध्यासस्य तज्ज्ञाने तदभावस्य
अनुभूयमानत्वात् । अध्यासभाष्यटीकाविवरणे
अनुभूयमानान्वयव्यतिरेकस्यैवाज्ञानस्य
रजताद्यध्यासोपादानत्वोक्तेः । अत एव शुक्त्यंशोऽधिष्ठानम् , इदमंश आधारः;
सविलासाज्ञानविषयोऽधिष्ठानम् , अतद्रूपोऽपि तद्रूपेणारोप्यबुद्धौ स्फुरन्
आधारः, इति सङ्क्षेपशारीरकेऽपि विवेचनादिति ।

अपरे तु इदं रजतमिति इदमंश सम्भिन्नत्वेन प्रतीयमानस्य रजतस्य
इदमंशाज्ञानमेवोपादानम् । तस्य च
इदमाकारवृत्त्या आवरणशक्तिमात्रनिवृत्तावपि
विक्षेपशक्त्या सह तदनुवृत्तेः नोपादानत्वासम्भवः ।
जलप्रतिबिम्बितवृक्षाधोऽग्रत्वाध्यासे
जीवन्मुक्त्यनुवृत्ते प्रपञ्चाध्यासे च सर्वात्मना
अधिष्ठानसाक्षात्कारानन्तरभाविन्यामावरणनिवृत्तावपि
विक्षेपशक्तिसहिताज्ञानमात्रस्योपादानत्वसम्प्रतिपत्तेः इत्याहुः ।

कवितार्किकचक्रवर्तिनृसिंहभट्टोपाध्यायास्तु ‘इदं रजतम्’ इति
भ्रमरूपवृत्तिव्यतिरेकेण रजतोत्पत्तेः प्राक्
इदमाकारा वृत्तिरेव नास्तीति तस्याः अज्ञाननिवर्तकत्वसदसद्भावविचारं
निरालम्बनं मन्यन्ते । तथा हि – न तावत् भ्रमरूपवृत्तिव्यतिरेकेण
इदमाकारा वृत्तिः अनुभवसिद्धा । ज्ञानद्वित्वाननुभवात् ।

नापि अधिष्ठानसामान्यज्ञानमध्यासकारणम् इति कार्यकल्प्या । तस्याः
तत्कारणत्वे मानाभावात् । न चाधिष्ठानसम्प्रयोगाभावे
रजताद्यनुत्पत्तिस्तत्र मानम् ; ततो
दुष्टेन्द्रियसम्प्रयोगस्यैवाध्यासकारणत्वप्राप्तेः
। न च − सम्प्रयोगो न सर्वभ्रमव्यापी, अधिष्ठानस्फुरणं तु स्वतः प्रकाशमाने
प्रत्यगात्मनि अहङ्कारद्यध्यासमपि व्याप्नोतीति − वाच्यम् । तस्यापि
घटाद्यध्यासाव्यापित्वात् । घटादिप्रत्यक्षात् प्राक्
तदधिष्ठानभूतनीरूपब्रह्ममात्रगोचरचाक्षुषवृत्तेरसम्भवात् ।
स्वरूपप्रकाशस्यावृतत्वात् ।
आवृतानावृतसाधारण्येनाधिष्ठानप्रकाशमात्रस्याध्यासकारणत्वे
शुक्तीदमंशसम्प्रयोगात् प्रागपि तदवच्छिन्नचैतन्यरूपप्रकाशस्यावृतस्य
सद्भावेन तदाप्यध्यासापत्तेः ।

न च − अध्याससामान्ये अधिष्ठानप्रकाशसामान्यं हेतुः,
प्रातिभासिकाध्यासेऽभिव्यक्ताधिष्ठानप्रकाशः
इति नातिप्रसङ्गः, सामान्ये सामान्यस्य विशेषे विशेषस्य
हेतुत्वौचित्यादिति-वाच्यम् । एवमपि
प्रातिभासिकशङ्खपीतिमकूपजलनैल्याद्यध्यासाव्यापनात् ।
रूपानुपहितचाक्षुषप्रत्ययायोगेन तदानीं
शङ्खादिगतशौक्ल्योपलम्भाभावेन च अध्यासात् प्राक्
शङ्खादिनीरूपाधिष्ठानगोचरवृत्त्यसम्भवात् ।

न च प्रातिभासिकेष्वपि रजताद्यध्यासमात्रे निरिक्तो विशेषहेतुरास्तामिति
वाच्यम् । तथा सति सम्प्रयोगात् प्राक् पीतशङ्खाद्यध्यासाप्रसङ्गाय
तदध्यासे दुष्टेन्द्रियसम्प्रयोगः कारणमित्यवश्यं वक्तव्यतया तस्यैव
सामान्यतः प्रातिभासिकाध्यासमात्रे लाघवात् कारणत्वसिद्धौ तत एव
रजताद्यध्यासकादाचित्कत्वस्यापि निर्वाहात् अधिष्ठानप्रकाशस्य
सामान्यतो विशेषतो वाऽध्यासकारणत्वस्यासिद्धेः ।

ननु − सादृश्यनिरपेक्षे अध्यासान्तरे अकारणत्वेऽपि तत्सापेक्षे
रजताद्यध्यासे
रजतादिसादृश्यभूतरूपविशेषादिविशिष्टधर्मिज्ञानरूपमधिष्ठानसामान्यज्ञानं
कारणमवश्यं वाच्यम् । दुष्टेन्द्रियसम्प्रयोगमात्रस्य कारणत्वे शुक्तिवत्
इङ्गालेऽपि रजताध्यासप्रसङ्गात् । न च सादृश्यमपि विषयदोषत्वेन
कारणमिति वाच्यम् । विसदृशेऽपि सादृश्यभ्रमे सति
अध्याससद्भावात् । जलधिसलिलपूरे दूरे
नीलशिलातलत्वा(ध्या)रोपदर्शनात् । न च
'तद्धेतोरेवे'ति न्यायात् सादृश्यज्ञानसामग्र्येवाध्यासकारणमस्त्विति
युक्तम् । ज्ञानसामग्र्या अर्थकारणत्वस्य क्वचिदप्यदृष्टेः, ततः
सादृश्यज्ञानस्यैव लघुत्वाच्च । न च -
स्वतश्शुभ्रेऽपि शुभ्रकलधौतभृङ्गारगतेऽपि
स्वच्छे जल एव नैल्याध्यासः, न मुक्ताफले इति व्यवस्थावत्
वस्तुस्वभावादेव शुक्तौ रजताध्यासः नेङ्गालादौ इति व्यवस्था,
न तु सादृश्यज्ञानापेक्षणात् - इति वाच्यम् । स्वतः पटखण्डे
पुण्डरीकमुकलत्वानध्यासेऽपि तत्रैव
कर्तनादिघटिततदाकारे तदध्यासदर्शनेन तदध्यासस्य
वस्तुस्वभावमननुरुध्य
सादृश्यज्ञानभावाभावानुरोधित्वनिश्चयात् ।
अन्यथा अन्यदापि तत्र तदध्यासप्रसङ्गात् ।

उच्यते−सादृश्यज्ञानस्याध्यासकारणत्ववादेऽपि विशेषदर्शनप्रतिबध्येषु
रजताद्यध्यासेष्वेव तस्य कारणत्वं वाच्यम् । न तु
तदप्रतिबध्येषु पीतशङ्खाद्यध्यासेषु , असम्भवात् ।
विशेषदर्शनप्रतिबध्येषु च प्रतिबन्धकज्ञानसामग्र्याः
प्रतिबन्धकत्वनियमेन
विशेषदर्शनसामग्र्यप्यवश्यं
प्रतिबन्धिका वाच्येति तत एव सर्वव्यवस्थोपपत्तेः
किं सादृश्यज्ञानस्य कारणत्वकल्पनया ? तथा हि इङ्गालादौ
चक्षुःसम्प्रयुक्ते
तदीयनैल्यादिरूपविशेषदर्शनसामग्रीसत्त्वात्
न रजताध्यासः । शुक्त्यादावपि नीलभागादिव्यापिचक्षुःसम्प्रयोगे
तत्सत्त्वात् न तदध्यासः । सदृशभागमात्रसम्प्रयोगे
तदभावादध्यासः ।

तदापि शुक्तित्वरूपविशेषदर्शनसामग्रीसत्त्वादनध्यासप्रसङ्ग इति चेत् , न –
अध्याससमये शुक्तित्वदर्शनाभावेन तत्पूर्वं तत्सामग्र्यभावस्य त्वयाऽपि
वाच्यत्वात् ।

मम सादृश्यज्ञानरूपाध्यासकारणदोषेण प्रतिबन्धात् तदा
शुक्तित्वदर्शनसामग्र्यभावाभ्युपगमः,
तव तथाभ्युपगमे तु घट्टकुटीप्रभातवृत्तान्त इति चेत् , न -
समीपोपसर्पणानन्तरं रजतसादृश्यरूपे
चाकचक्ये दृश्यमान एव शुक्तित्वोपलम्भेन तस्य
तत्सामग्रीप्रतिबन्धकत्वासिद्धौ
दूरत्वादिदोषेण प्रतिबन्धाद्वा
व्यञ्जकनीलपृष्ठत्वादिग्राहकासमवधानाद्वा
तत्सामग्र्यभावस्य वक्तव्यत्वात् । एवं जलधिजले
नियतनीलरूपाध्यासप्रयोजकदोषेण
प्रतिबन्धात् दूरे नीरत्वव्यञ्जकतरङ्गादिग्राहकासमवधानेन च
शौक्ल्यजलराशित्वादिरूपविशेषदर्शनसामग्र्यभावात्
नीलशिलातलत्वाध्यासः । विस्तृते पटे परिणाहरूपविशेषदर्शनसामग्रीसत्त्वात् न
पुण्डरीकमुकुलत्वाध्यासः, कर्तनादि घटिततदाकारे तदभावात्तदध्यास इति ।

नन्वेवं करस्पृष्टे लोहशकले तदीयनीलरूपविशेषदर्शनसामग्र्यभावात् रजताध्यासः
किं न भवेत्, सादृश्यज्ञानानपेक्षणात्− इति चेत्, भवत्येव । किं तु
ताम्रादिव्यावर्तकविशेषदर्शनसामग्र्या अप्यभावात्
तदध्यासेनापि भाव्यमिति क्वचिदनेकाध्यासे संशयगोचरो
भवति, क्वचित्तु रजतप्राये कोशगृहादौ रजताध्यास एव भवति । क्वचित्
सत्यपि सादृश्यज्ञाने शुक्तिकादौ कदाचित् करणदोषाद्यभावेनाध्यासानुदयवत्
अध्यासानुदयेऽपि न हानिः । तस्मात् न कार्यकल्प्या इदमाकारा वृत्तिः ।

नाप्यप्रतिबद्धेदमर्थसम्प्रयोगकारणकल्प्या ; ततो भवन्त्या एवेदंवृत्ते:
दुष्टेन्द्रियसम्प्रयोगक्षुभिताविद्यापरिणामभूतस्वसमकालरजतविषयत्वस्यापि
अस्माभिरुच्यमानत्वात् । तत्र च ज्ञानसमकालोत्पत्तिके
प्रतिभासमात्रविपरिवर्तिनि रजते
तत्प्राचीनसम्प्रयोगाभावेऽपि तत्तादात्म्याश्रयेदमर्थसम्प्रयोगादेव तस्यापि
चक्षुर्ग्राह्यत्वोपपत्तेः । ‘चक्षुषा रजतं पश्यामि’ इति प्रातिभासिकरजतस्य
स्वसम्प्रयोगाभावेऽपि चाक्षुषत्वानुभवात् ।

न च − स्वसम्प्रयोगाभावादेव बाधकात् न तत् चाक्षुषम् , नापि
दुष्टेन्द्रियसम्प्रयोगजन्यम्
इदंवृत्तिसमकालं;
ज्ञानकारणस्येन्द्रियसम्प्रयोगस्यार्थकारणत्वाक्लृप्तेः ।
किं तु इदंवृत्त्यनन्तरभावि तज्जन्यं तदभिव्यक्ते साक्षिण्यध्यासात्
तद्भास्यम् । चाक्षुषत्वानुभवस्तु
स्वभासकचैतन्याभिव्यञ्जकेदंवृत्तिजनकत्वेन
परम्परया चक्षुरपेक्षामात्रेणेति−वाच्यम् ।

तथा सति पीतशङ्खभ्रमे चक्षुरनपेक्षाप्रसङ्गात् । न हि तत्र शङ्खग्रहणे
चक्षुरपेक्षा । रूपं विना केवलशङ्खस्य
चक्षुर्ग्राह्यत्वायोगात् ।
नापि पीतिमग्रहणे । आरोप्यस्य ऐन्द्रियकत्वानभ्युपगमात् । न च - पीतिमा
स्वरूपतो नाध्यस्यते किं तु नयनगतपित्तपीतिम्नोऽनुभूयमानस्य शङ्खे
संसर्गमात्रमध्यस्यते इति पीतिमानुभवार्थमेव चक्षरपेक्षेति − वाच्यम् ।
तथा सति शङ्खतत्संसर्गयोरप्रत्यक्षत्वप्रसङ्गात् ।
नयनप्रदेशगतपित्तपीतिमाकारवृत्त्यभिव्यक्तसाक्ष्यसंसर्गेण
तयोस्तद्भास्यत्वासम्भवात्, पीतिमसंसृष्टशङ्खगोचरैकवृत्त्यनभ्युपगमाच्च । न
च नयनप्रदेशस्थितस्य पित्तपीतिम्नो दोषात् शङ्खे संसर्गाध्यासो नोपेयते,
किं तु नयनरश्मिभिः सह निर्गतस्य विषयव्यापिनस्तस्य तत्र
संसर्गाध्यासः । कुसुम्भारुणिम्न इव कौसुम्भे इति,
सम्भवति तदाकारवृत्त्यभिव्यक्तसाक्षिसंसर्गः - इति वाच्यम् । तथा सति
सुवर्णलिप्त इव पित्तोपहतनयनेन वीक्ष्यमाणे शङ्खे तदितरेषामपि
पीतिमधीप्रसङ्गात् । न च - स पीतिमा समीपे गृहीत एव दूरे ग्रहीतुं शक्यः
विहायसि उपर्युत्पतन् विहङ्गम इव, इतरेषां च समीपे न ग्रहणमिति-वाच्यम् ।
इतरेषामपि तच्चक्षुर्निकटन्यस्तचक्षुषां पीतिमसामीप्यसत्त्वेन तद्ग्रहणस्य
दुर्वारत्वात् ।

एवमप्यतिधवलसिकतामयतलप्रवहदच्छनदीजले नैल्याध्यासे च गगननैल्याध्यासे
रक्तवस्त्रेषु निशि चन्द्रिकायां नैल्याध्यासे च
अनुभूयमानारोपस्य वक्तुमशक्यत्वेन तत्र
नैल्यसंसृष्टाधिष्ठानगोचरचाक्षुषवृत्त्यनभ्युपगमे
चक्षुरनुपयोगस्य दुष्परिहरत्वाच्च ।
अनास्वादिततिक्तरसस्य बालस्य मधुरे
तिक्ततावभासो जन्मान्तरानुभवजन्यसंस्कारहेतुकः - इति
प्रतिपादयता पञ्चपादिकाग्रन्थेन स्वरूपतोऽध्यस्यमानस्यैव
तिक्तरसस्य ऐन्द्रियकत्वस्फुटीकरणाच्च । अन्यथा तत्र
रसनाव्यापारापेक्षानुपपत्तेः ।

तस्मात् उदाहृतनैल्याध्यासस्थलेष्वधिष्ठानसम्प्रयोगादेव
तद्गोचरचाक्षुषवृत्तिसमकालोदयोऽध्यासः
तस्या वृत्तेर्विषय इति तस्य चाक्षुषत्वमभ्युपगन्तव्यम् । रूपं विना
केवलाधिष्ठानगोचरवृत्त्यभावे च विषयचैतन्याभिव्यक्त्यभावेन
जलतदध्यस्तनैल्यादीनां तद्भास्यत्वायोगात् । तिक्तरसाध्यासस्थले तु
अधिष्ठानाध्यासयोरेकेन्द्रियग्राह्यत्वाभावात्
त्वगिन्द्रियजन्याधिष्ठानगोचरवृत्त्या
तदवच्छिन्नचैतन्याभिव्यक्तौ पित्तोपहतरसनसम्प्रयोगादेव तत्र तिक्तरसाध्यासः
तन्मात्रविषयरासनवृत्तिश्च समकालमुदेतीति तिक्तरसस्य
रासनत्वमभ्युपगन्तव्यम् ।
त्वग्निन्द्रियजन्याधिष्ठानगोचरवृत्त्यभिव्यक्तचैतन्यभास्ये
तिक्तरसे परम्परयापि रसनोपयोगाभावेन तत्र कथमपि
प्रकारान्तरेण रासनत्वानुभवसमर्थनासम्भवात् ।
तथैव रजतस्यापि चाक्षुषत्वोपपत्तेः ‘पश्यामि’ इत्यनुभवो न बाधनीयः ।
न च - असम्प्रयुक्तस्य रजतस्य चाक्षुषत्वे ‘प्रत्यक्षमात्रे
विषयेन्द्रियसन्निकर्षः करणं’ ‘द्रव्यप्रत्यक्षे
तत्संयोगः करणं’ ‘रजतप्रत्यक्षे रजतसंयोगः करणम्’ इति
गृहीतानेककार्यकारणभावनियमभङ्गः
स्यादिति - वाच्यम् । सन्निकर्षत्वस्य संयोगाद्यनुगतस्यैकस्याभावेन
आद्यनियमासिद्धेः । द्वितीयनियमस्य, नैयायिकरीत्या तमसीव
संयोगायोग्ये क्वचिदद्रव्येऽपि द्रव्यत्वाध्याससम्भवत् व्यवहारदृष्ट्या
यत् द्रव्यत्वाधिकरणं तद्विषयत्वेन, प्रातिभासिकरजते द्रव्यत्वस्य
अधिष्ठानगतस्यैव इदन्त्ववत् अध्यासात् प्रतीत्यभ्युपगमेन
च, द्वितीयनियमाविरोधात् । द्वितीयनियमरूपसामान्यकार्यकारणभावातिरेकेण
विशिष्यापि कार्यकारणभावकल्पनाया गौरवपराहतत्वेन
तृतीयनियमासिद्धेः । ‘यत्सामान्ये
यत्सामान्यं हेतुः तद्विशेषे तद्विशेषो हेतुः’ इति
न्यायस्यापि, यत्र बीजाङ्कुरादौ
सामान्यकार्यकारणभावमात्राभ्युपगमे
बीजान्तरादङ्कुरान्तरोत्पत्त्यादिप्रसङ्गः तद्विषयत्वेन,
ततोऽजागलस्तनायमानविशेषकार्यकारणभावासिद्धेः ।
न चात्रापि द्रव्यप्रत्यक्षे द्रव्यसंयोगः कारणमिति सामान्यनियममात्रोपगमे
अन्यसंयोगादन्यद्रव्यप्रत्यक्षापत्तिरिति अतिप्रसङ्गोऽस्तीति वाच्यम् ।
तत्तद्द्रव्यप्रत्यक्षे तत्तद्द्रव्यसंयोगः कारणमिति नियमाभ्युपगमात् ,
अन्यथा तृतीयनियमेऽप्यतिप्रसङ्गस्य दुर्वारत्वात् , तस्मान्नास्ति
क्लृप्तनियमभङ्गप्रसङ्गः ।

किं चात्र क्लृप्तनियमभङ्गेऽपि न दोषः, ‘इदं रजतं पश्यामि, नीलं जलं
पश्यामि’ इत्यादेरनन्यथासिद्धस्यानुभवस्य, प्रथमगृहीतानामपि
प्रत्यक्षमात्रे विषयसन्निकर्षः कारणम् इत्यादिनियमानां व्यावहारिकविषये
सङ्कोचकल्पनमन्तरेणोपपादनासम्भवात् । न चैवं सति ‘प्रमायां सन्निकर्षः
कारणं न भ्रमे’ इत्यापि सङ्कोचकल्पनासम्भवात् , असन्निकृष्टस्यैव
देशान्तरस्थस्य रजतस्य इहारोपापत्तिरिति
अन्यथाख्यातिवादप्रसारिका ।
अभिव्यक्तचैतन्यावकुण्ठनशून्यस्य देशान्तरस्थस्य रजतस्य
आपरोक्ष्यानुपपत्तेः ।
ख्यातिबाधानुपपत्त्यादिभिर्भ्रमविषयस्यानिर्वचनीयत्वसिद्धेश्च ।
न चाधिष्ठानसम्प्रयोगमात्रात् प्रातिभासिकस्यैन्द्रियकत्वोपगमे
शुक्तिरजताध्याससमये तत्रैव कालान्तरे अध्यसनीयस्य
रङ्गस्यापि चाक्षुषत्वं कुतो न स्यादिति वाच्यम् । रजताध्याससमये
रङ्गरजतसाधारणचाकचक्यदर्शनाविशेषेऽपि यतो
रागादिरूपपुरुषदोषाभावादितस्तत्र तदा न
रङ्गाध्यासः तत एव मया
तद्विषयवृत्त्यनुदयस्याभ्युपगमात् ।

तस्मात् इदमंशसम्भिन्नरजतगोचरा एकैव वृत्तिः इन्द्रियजन्या । न ततः
प्रागिदमाकारा वृत्तिरिति नात्र
इयमज्ञाननिवर्तकत्वसदसद्भावचिन्ता
कार्येति ।

## वृत्तिनिर्गमनप्रयोजनविचारः

अन्ये तु - 'अधिष्ठानज्ञानमध्यासकारणमि'ति इदमाकारां वृत्तिमुपेत्य
तदभिव्यक्तेनैव साक्षिणा तदध्यस्तस्य रजतस्य अवभाससम्भवात्
तद्भासकसाक्ष्यभिव्यञ्जिकया तयैवेदंवृत्त्या रजतविषयसंस्काराधानोपपत्तेश्च
रजताकारवृत्तिर्व्यर्थेति-मन्यन्ते ।

ज्ञानद्वयपक्षे इदमित्येका वृत्तिरध्यासकारणभूता, इदंरजतमिति द्वितीया
वृत्तिरध्यस्तरजतविषया, न त्विदमंशं विना अध्यस्तमात्रगोचरा सा ।
‘इदं रजतं जनामि’ इति तस्या इदमर्थतादात्म्यापन्नरजतविषयत्वानुभवादिति
केचित् ।

अन्ये तु - यथा इदमंशावच्छिन्नचैतन्यस्थाविद्या रजताकारेण विवर्तते,
एवमिदमंशविषयवृत्तिज्ञानावच्छिन्नचैतन्यस्थाविद्या
रजतज्ञानाभासाकारेण विवर्तते, न
त्विदमंशवृत्तिवदनध्यस्तं
रजतज्ञानमस्ति । तथा च रजतस्य अधिष्ठानगतेदन्त्वसंसर्गभानवत्
तज्ज्ञानस्यापि अधिष्ठानगतेदन्त्वविषयत्वसंसर्गभानोपपत्तेः ,न
तस्यापि इदंविषयत्वमभ्युपगन्तव्यम् । न च रजतवत् अध्यस्तस्य
रजतेदन्त्वसंसर्गस्य रजतज्ञानगोचरत्वात्
तत्प्रतियोगिन इदन्त्वस्यापि तद्विषयत्वं
वक्तव्यमिति वाच्यम् । स्वतादात्म्याश्रयस्य
इदन्त्वविषयत्वादेव तस्य तत्संसर्गविषयत्वे
अतिप्रसड्गाभावात् । न चाधिष्ठानाध्यस्यमानयोः एकस्मिन्
ज्ञाने प्रकाशनियमस्य सम्भावनाभाष्यविवरणे प्रतिपादनात्
एकवृत्तिविषयत्वं वक्तव्यमिति वाच्यम् । वृत्तिभेदेऽपि
इदमाकारवृत्त्यभिव्यक्ते एकस्मिन् साक्षिणि तयोः
प्रकाशोपगमात्-इत्याहुः ।

ननु सर्वपदार्थानां साक्षिप्रसादादेव प्रकाशोपपत्तेः किं वृत्त्या ?
घटादिविषयकसंस्काराधानाद्युपपत्तये तदपेक्षणेऽपि
तन्निर्गमाभ्युपगमो व्यर्थः । परोक्षस्थल इव
अनिर्गतवृत्त्यवच्छिन्नसाक्षिणैव घटादेरपि प्रकाशोपपत्तेः । न
च तथा सति परोक्षापरोक्षवैलक्षण्यानुपपत्तिः । शाब्दानुमित्योरिव
करणविशेषप्रयुक्तवृत्तिवैजात्यादेव तदुपपत्तेः ।

अत्र केचित् आहुः − प्रत्यक्षस्थले विषयाधिष्ठानतया तदवच्छिन्नमेव चैतन्यं
विषयप्रकाशः, साक्षात्तादात्म्यरूपसम्बन्धसम्भवे स्वरूपसम्बन्धस्य वा
अन्यस्य वा कल्पनायोगादिति तदभिव्यक्त्यर्थं युक्तो
वृत्तिनिर्गमाभ्युपगमः । परोक्षस्थले
व्यवहिते वह्न्यादौ वृत्तिसंसर्गायोगात्
इन्द्रियवदन्वयव्यतिरेकशालिनो
वृत्तिनिर्गमद्वारस्य अनुपलम्भाच्च
अनिर्गतवृत्त्यवच्छिन्नचैतन्यमेव
स्वरूपसम्बन्धेन विषयगोचरम् अगत्या अर्थादभ्युपगम्यते− इति ।

अन्ये तु – अहङ्कारसुखदुःखादिष्वापरोक्ष्यं साक्षाच्चैतन्यसंसर्गिषु
क्लृप्तमिति घटादावपि विषयसंसृष्टमेव
चैतन्यमापरोक्ष्यहेतुरिति
तदभिव्यक्तये वृत्तिनिर्गमं समर्थयन्ते ।

इतरे तु − शब्दानुमानावगतेभ्यः प्रत्यक्षावगते स्पष्टता तावदनुभूयते । न हि
रसालपरिमलादिविशेषे शतवारमाप्तोपदिष्टेऽपि प्रत्यक्षावगत इव
स्पष्टताऽस्ति । तदनन्तरमपि ‘कथं तत्’ इति
जिज्ञासानुवृत्तेः । न च शब्दान्माधुर्यमात्रावगमेऽपि
रसालमाधुर्यादिवृत्त्यवान्तरजातिविशेषवाचिशब्दाभावात्
तत्सत्त्वेऽपि श्रोत्रात्तस्य अगृहीतसङ्गतिकत्वात्
शब्दादसाधारणजातिविशेषावच्छिन्नमाधुर्यावगमो
नास्तीति जिज्ञासानुवृत्तिर्युक्तेति शङ्क्यम् । ‘रसाले सर्वातिशायी
माधुर्यविशेषोऽस्ति’ इत्यस्माच्छब्दात्
तद्गतावान्तरजातिविशेषस्याप्यवगमात् ।
न ह्ययं शब्दः तद्गतं विशेषं विहाय अन्यगतं विशेषं तत्र बोधयति,
अप्रामाण्यापत्ते: । न च तद्गतमेव विशेषं विशेषत्वेन
सामान्येन रूपेण बोधयति न विशिष्येति जिज्ञासेति वाच्यम् । प्रत्यक्षेणापि
मधुररसविशेषणस्य जातिविशेषस्य स्वरूपत एव विषयीकरणेन
जातिविशेषगतविशेषान्तराविषयीकरणात्
जिज्ञासानुवृत्तिप्रसङ्गात् ।

तस्मात् प्रत्यक्षग्राह्येऽभिव्यक्तापरोक्षैकरसचैतन्यावकुण्ठनात् स्पष्टता
जिज्ञासानिवर्तनक्षमा, शब्दादिगम्ये तु तदभावादस्पष्टता - इति व्यवस्था
अभ्युपगन्तव्या । अत एव साक्षिवेद्यस्य सुखादेः स्पष्टता ।
शाब्दवृत्तिवेद्यस्यापि ब्रह्मणो मननादेः प्राक्
अज्ञानानिवृत्तावस्पष्टता, तदनन्तरं तन्निवृत्तौ स्पष्टता - इति
वृत्तिनिर्गममुपपादयन्ति ।

ननु−एतावतापि विषयावारकाज्ञाननिवृत्त्यर्थं वृत्तिनिर्गम इत्युक्तम् ,
तदयुक्तम् । विषयावच्छिन्नचैतन्यगतस्य तदावारकाज्ञानस्य
अनिर्गतवृत्त्या निवृत्त्यभ्युपगमेऽपि अनतिप्रसङ्गात् ।
न च – तथा सति देवदत्तीयघटज्ञानेन यज्ञदत्तीयघटाज्ञानस्यापि
निवृत्तिप्रसङ्गः, समानविषयकत्वस्य सत्त्वात् ।
अहमर्थविषयचैतन्यनिष्ठयोर्ज्ञानाज्ञानयोर्भिन्नाश्रयत्वेन तयोर्विरोधे
समानाश्रयत्वस्यातन्त्रत्वात् - इति वाच्यम् । समानाश्रयविषयत्वं
ज्ञानाज्ञानयोर्विरोधप्रयोजकमङ्गीकृत्य वृत्तिनिर्गमनाभ्युपगमेऽपि
देवदत्तीयघटवृत्तेः यज्ञदत्तीयघटाज्ञानस्य च
घटावच्छिन्नचैतन्यैकाश्रयत्वप्राप्त्या
अतिप्रसङ्गतादवस्थ्येन यदज्ञानं यं पुरुषं प्रति यद्विषयावारकं तत्
तदीयतद्विषयकज्ञाननिवर्त्यमिति पृथगेव विरोधप्रयोजकस्य
वक्तव्यतया समानाश्रयत्वस्यानपेक्षणात् ।

अत्राहुः − वृत्तिनिर्गमनानभ्युपगमे ज्ञानाज्ञानयोर्विरोधप्रयोजकमेव
दुर्निरूपम् । यदज्ञानं यं पुरुषं प्रति इत्याद्युक्तमिति
चेत् , न − परोक्षज्ञानेनापि विषयगताज्ञाननिवृत्तिप्रसङ्गात् ।
अपरोक्षत्वमपि निवर्तकज्ञानविशेषणमिति चेत् , किं
तदपरोक्षत्वम् ? न तावज्जातिः । ‘दण्ड्ययमासीत्’
इति संस्कारोपनीतदण्डविशिष्टपुरुषविषयकस्य चाक्षुषज्ञानस्य दण्डांशेऽपि
तत्सत्त्वे तत्रापि विषयगताज्ञाननिवृत्त्यापातात् , ‘दण्डं
साक्षात्करोमि’ इति तदंशेऽप्यापरोक्ष्यानुभवापत्तेश्च ।
अननुभवेऽपि संस्कारं सन्निकर्षं परिकल्प्य इन्द्रियसन्निकर्षजन्यतया
तत्र काल्पनिकापरोक्ष्याभ्युपमे अनुमित्यादावपि लिङ्गज्ञानादिकं
सन्निकर्षं परिकल्प्य तदङ्गीकारापत्तेः । दण्डांशे
आपरोक्ष्यासत्त्वे तु तस्य जातित्वायोगात्,
जातेर्व्याप्यवृत्तित्वनियमात्,
तदनियमेऽपि अवच्छेदकोपाधिभेदानिरूपणेन
तस्याव्याप्यवृत्तिजातित्वायोगाच्च ।
नाप्युपाधिः−तदनिर्वचनात् । इन्द्रियजन्यत्वमिति चेत् , न –
साक्षिप्रत्यक्षाव्यापनात् ,
अनुमितिशाब्दज्ञानोपनीतगुरुत्वादिविशिष्टघटप्रत्यक्षे
विशेषणांशातिव्यापनाच्च, करणान्तराभावेन तदंशे परोक्षेऽपि
उपनयसहकारिसामर्थ्यादिन्द्रियस्यैव
जनकत्वात् ; अनुगतजन्यतावच्छेदकाग्रहेण
अनेकेष्विन्द्रियजन्यत्वस्य
दुर्ग्रहत्वाच्च । तद्ग्रहे च तस्यैव
प्रथमप्रतीतस्यापरोक्षत्वरूपत्वोपपत्तौ
प्रत्यक्षानुभवायोग्यस्य इन्द्रियजन्यत्वस्य
तद्योग्यापरोक्ष्यरूपत्वकल्पनायोगात् ।
एतेन - इन्द्रियसन्निकर्षजन्यत्वमापरोक्ष्यम्,
उपनयसहकृतेन्द्रियजन्यपरोक्षांशे
च न सन्निकर्षजन्यत्वम् , अनुमितावप्युपनीतभानसत्त्वेन
प्रमाणान्तरसाधारणस्योपनयस्य
असन्निकर्षत्वात् इत्यपि शङ्का निरस्ता ।
संयोगादिसन्निकर्षाणामननुगमेनाननुगमाच्च ।
यत्तवाभिमतमापरोक्ष्यं तदेव ममाप्यस्त्विति चेत् , न - तस्य
शाब्दापरोक्षनिरूपणप्रस्तावे प्रतिपादनीयस्य
तत्रैव दर्शनीयया रीत्या अज्ञाननिवृत्तिप्रयोज्यत्वेन
तन्निवृत्तिप्रयोजकविशेषणभावायोगात् ।

तस्मात् ‘तरति शोकमात्मवित्’ इति श्रुतस्य ब्रह्मज्ञानस्य
मूलाज्ञानाश्रयभूतसर्वोपादानब्रह्मसंसर्गनियतस्य
मूलाज्ञाननिवर्तकत्वात् । 'ऐन्द्रियकवृत्तयः
तत्तदिन्द्रियसन्निकर्षसामर्थ्यात्तत्तद्विषयावच्छिन्नचैतन्यसंसृष्टा
एव उत्पद्यन्ते' इति नियममुपेत्य अज्ञानाश्रयचैतन्यसंसर्गनियतत्वं
निवर्तकज्ञानविशेषणं वाच्यम् । तथा च सति यदज्ञानं यं
पुरुषं प्रति यद्विषयावारकं तत्
तदीयतद्विषयतदज्ञानाश्रयचैतन्यसंसर्गनियतात्मलाभज्ञाननिवर्त्यमिति
ज्ञानाज्ञनयोर्विरोधप्रयोजकं निरूपितं भवति ।

न चैवं सति नाडीहृदयस्वरूपगोचरशाब्दज्ञानस्याप्यज्ञाननिवर्तकत्वप्रसङ्गः ।
तस्य कदाचिदर्थवशसम्पन्ननाडीहृदयान्यतरवस्तुसंसर्गसम्भवेऽपि विषयसंसर्गं
विनापि शाब्दज्ञानसम्भवेन तत्संसर्गनियतात्मलाभत्वाभावात् । तस्मात्
ज्ञानाज्ञानविरोधनिर्वाहाय वृत्तिनिर्गमो वक्तव्य इति ।

अन्ये तु विषयगताज्ञानस्य लाघवात् समानाधिकरणज्ञाननिवर्त्यत्वसिद्धौ
वृत्तिनिर्गमः फलतीत्याहुः ।

अपरे तु बाह्यप्रकाशस्य बाह्यतमोनिवर्तकत्वं सामानाधिकरण्ये सत्येव
दृष्टमिति दृष्टान्तानुरोधात् वृत्तिनिर्गमः
सिद्ध्यतीत्याहुः ।

केचित्तु आवणाभिभवार्थं वृत्तिनिर्गमानपेक्षायामपि चिदुपरागार्थं
प्रमातृचैतन्यस्य
विषयप्रकाशकब्रह्मचैतन्याभेदाभिव्यक्त्यर्थं
वा तदपेक्षेत्याहुः ।

अथ किम्प्रमाणकोऽयं जीवब्रह्मणोरभेदः, यो वृत्त्याऽभिव्यज्येत ?
'वेदान्तप्रमाणक' इति घण्टाघोषः । सर्वेऽपि वेदान्ताः
उपक्रमोपसंहारैकरूप्यादितात्पर्यलिङ्गैर्विमृश्यमानाः प्रत्यगभिन्ने
ब्रह्मण्यद्वितीये समन्वयन्ति । यथा चायमर्थः तथा शास्त्र एव
समन्वयाध्याये प्रपञ्चितः । विस्तरभयान्नेह प्रतन्यत इति ॥ ॥ इति
सिद्धान्तलेशसङ्ग्रहे प्रथमः परिच्छेदः ॥

॥ इति शास्त्रसिद्धान्तलेशसङ्ग्रहे प्रथमः परिच्छेदः ॥


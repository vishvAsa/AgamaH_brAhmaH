+++
title = "विष्णु-द्वेष-कर-महा-शैव-मत-मर्दनम्"

+++
Source: [TW](https://archive.org/details/ramasubba/Mahasaivamatamardanam/page/n11/mode/2up)


Source: [TW](https://archive.org/details/shrI-vaiShNava-tattva-granthAH/mahA-shaiva-mata-mardanam.pdf)


[TODO: परिष्कार्यम्]

[[P1]]
[[P2]]


श्रीः ॥

विष्णु-द्वेषकर-
# महा-शैव-मत-मर्दनम्

महा-महोपाध्याय-विरुदाङ्कितैः
**श्री-राम-सुब्रह्मण्य-शास्त्रिभिः**
प्रणीतम्

कुम्भघोण-प्रान्त-गत-मेल्लूर्य्यामाभिजनैः
**श्रीमत्-पिच्चु-अय्यर्-आख्य-प्रभुभिः**

तञ्जानगरस्थ-
श्री-कृष्ण-विलास-मुद्रालये
प्रकाशितम्

१९१२

मूल्यम् — ८ आणकाः


***

[[P3]]
॥ श्रीः ॥

# ॥ विष्णु-द्वेषकर-महा-शैव-मत-मर्दनम् ॥

द्राविड-हरदत्ताद्यैः शैवैः शास्त्रार्थ-विप्लवो जनितः ।  
तम् अहं दूरीकर्तुं करोमि रामस्य पादयोर् नमनम् ॥ १ ॥

नास्माकं शिव-तत्त्वे द्वेषः कश्चित् प्रसिद्धेऽनुसिद्धे ।  
हरि-तत्त्वे द्वेष-मतिर् येषां तन्-मर्दनोऽयम् आरम्भः ॥ २ ॥

यद्यप्य् अद्वैतम् एव श्रुति-शत-गदितं ब्रह्म, तत् स्याच् छिवो वा विष्णुर् वा, नात्र काचित् क्षतिर् अपि गदितुं शक्यते {{मादृशैव|मादृशैः}} ।  
केचिद् उर्-वाद-निष्ठा हरि-पर-भवनं शास्त्र-{{संत्रे|तन्त्रे}} न चास्तीत्य् एवं ग्रन्थं लिखित्वा कु-गतिम् उपगतास्, तन्-मतं खण्ड्यतेऽत्र ॥ ३ ॥

वेदान्ते भारतादौ हरि-हर-विषये वाक्य-बृन्दैर् निषिद्धा  
बुद्धिर् भेद-अवलम्बा कथम् इह घटते भेद-वादः कथंचित् ।  
एतस्मिन्न् एवम् ऐक्ये बहुभिर् इह जनैर् विष्णुतो रुद्र-देवे  
ह्य् आधिक्यं साध्यतेऽतः किम् अपि विलिखितं द्वेष-बुद्ध्या न रुद्रे ॥ ४ ॥

वैतण्डिक-रीतिं ताम् अवलम्ब्यास्मिन् प्रवृत्तोऽस्मि ।  
न हि मे शिव-पर-भावे बुद्धिर् नास्तीति {{शङ्कानं|शङ्कनं}} न्याय्यम् ॥ ५ ॥

हरि-हर-तत्त्व-विवेके हरिवंशे नारदेन संप्रोक्ते ।  
तत्त्व-मतिर् जाता चेद् वैशेष्यं तत्र कः कुर्यात् ॥ ६ ॥

***

[[P4]]
वेद-गत-कर्म-काण्डार्थ-निर्णयार्थं प्रवृत्तायां जैमिनीय-षोडश-लक्षण-धर्म-मीमांसायां, वेद-गत-स-परिकर-ब्रह्म-स्वरूप-प्रतिपादक-ज्ञान-काण्डार्थ-निर्णयार्थं प्रवृत्तायां शारीरक-संज्ञायां वैयासिक्यां चतुर्-लक्षण-ब्रह्म-मीमांसायां च श्रुत्यर्थ-निर्णायकोपबृंहण-लेखन-प्रकरणे “स्मृतेश् च”, “स्मर्यते च”, “स्मरन्ति च”, “प्रमाणम् अनुमानं स्यात्” इति सूत्रैः स्मृतेर् वेदोपबृंहणतया लेखनवत्, “पुराणाच् च” इति सूत्रं कृत्वा पुराणस्य वेदोपबृंहणत्वाल् लेखनान् मीमांसा-शास्त्र-द्वय-रीत्या पुराणं वेद-गत-कर्म-काण्ड-ज्ञान-काण्डोपबृंहण-विषयेऽनादरणीयम् इति स्पष्टम् । “एतेन शिष्टापरिग्रहा व्याख्याताः”, “अपरिग्रहाच् चात्यन्तम् अनपेक्षा” इति शारीरकाद् द्वितीयाध्याय-प्रथम-द्वितीय-पादीय-सूत्रोक्त-न्याय-रीत्या मीमांसा-शास्त्र-द्वय-कर्तृ-शिष्ट-अग्रगण्य-जैमिनि-बादरायणाभ्यां वेदोपबृंहण-विषयेऽपरिगृहीतत्वात् तद्-विषये पुराणं शिष्टानाम् अनादरणीयम् एव । अत एव
> इतिहास-पुराणाभ्यां वेदं समुपबृंहयेत्

इत्यत्र वेदोपबृंहणांशे पुराणस्याभासत्व-द्योतनार्थं द्वन्द्व-समासेऽल्पाच्कं पुराण-पदम् अनिपत्य बहु-अच्कम् इतिहास-पदम् “अभ्यर्हितं पूर्वम्” इति वार्त्तिक-रीत्या पूर्वं निवेशितं पश्चाच् च पुराण-पदम् ।
> यद् विना धर्म-शास्त्रेण प्रायश्चित्तं विधीयते । न तेन शुद्धिम् आप्नोति प्रायश्चित्ते कृतेऽपि सः

इति माधवीय-धृतेन शातातप-वचनेन,
> धर्म-शास्त्र-रथारूढा वेद-खङ्ग-धरा द्विजाः । क्रीडार्थम् अपि यद् ब्रूयुः स धर्मो नेतरः स्मृतः

इति पराशर-स्मृति-वचनेन च पाप-निवर्तक-धर्मांश इव वेदोपबृंहणांश इव च तद्-इतर-सर्वांशस्याप्रामाण्याभावेऽपि तद्-अंशे पुराणम् अविश्वसनीयम् एव । अन्यथा च्छान्दोग्य-मधु-विद्यायाम् “इतिहास-पुराणं पुष्पम्” इत्यत्र द्वन्द्व-समासे पुराणस्यानभ्यर्हित-पुष्पत्वापर-पर्याय-दुर्गन्ध-पुष्पत्व-द्योतनार्थं पुराण-पदस्य पर-निपात इतिहास-पदस्य पूर्व-निपातश् च कथं कृतः संगच्छते । अन्यथा “अल्पाच्-तरम्” इति शास्त्र-रीत्या पुराण-पदम् एव पूर्वनिविष्टं स्यात् । न हि तथा दृश्यते । किं च, अष्टोत्तर-शतोपनिषदां वेदत्व-स्वीकारेऽपि उपनिषदां मध्ये ईश-केन-कठ-प्रश्न-मुण्ड-माण्डूक्य-तैत्तिरीयैतरेय-छान्दोग्य-बृहदारण्यक-संज्ञिकानां दशोपनिषदां वेद-गत-ज्ञान-काण्डान्तर्भावः, न तु श्वेताश्वतर-कैवल्याथर्वशिखाथर्वशिरः-प्रभृति-उपनिषदाम् । वेद-गत-कर्म-काण्डानन्त-

***

[[P5]]
र्भावस् तु स्पष्ट एव । न तत्र प्रमाणं वक्तव्यम् । मुक्तिकोपनिषद्य् आञ्जनेयं प्रति
> माण्डूक्यम् एकम् एवालं मुमुक्षूणां विमुक्तये । तथाप्य् अलब्धं चेज् ज्ञानं दशोपनिषदं पठ ।  
> ज्ञानं लब्ध्वा चिराद् एव मामकं धाम यास्यसि ॥ तथापि दृढता नो चेद् विज्ञानस्याञ्जनासुत ।  
> द्वात्रिंशद्-आख्योपनिषदं समभ्यस्य निवर्तय

इति श्री-राम-वाक्यानि दृश्यन्ते । तैश् च दशोपनिषदां ब्रह्म-ज्ञानार्थत्वं, दशोपनिषज्-जनित-ब्रह्म-ज्ञानस्य दार्ढ्याभावे द्वात्रिंशत्-संज्ञकोपनिषदो दशोपनिषज्-जन्य-ज्ञान-दार्ढ्यार्थत्वम्, अन्यासाम् उपनिषदां ब्रह्म-ज्ञान-तद्-दार्ढ्य-कामनावद्भिः परित्याज्यत्वं चोक्तम् । तेन दशोपनिषदाम् एव वेद-गत-ज्ञान-काण्डत्वं प्रतीयते, श्वेताश्वतराद्यानां दशोपनिषद्-उत्तर-भाविनीनां ज्ञान-काण्डत्वाभावश् च । अत्र द्वात्रिंशद्-आख्योपनिषदम् इत्यत्र द्वात्रिंशद्-आख्योपनिषत्-पदस्य द्वात्रिंशत्-संख्याका उपनिषदो नार्थ-कोटि-प्रविष्टाः; तथात्वे दशोपनिषदं पठेत्यत्रेव द्वात्रिंशोपनिषदं समभ्यस्येत्य् एव निर्देशापत्तेः, आख्या-पद-वैयर्थ्यापत्तेश् च । अतः ‘द्वात्रिंशद् इत्याख्या संज्ञा यस्याः सा द्वात्रिंशद्-आख्या, सा चोपनिषद् द्वात्रिंशद्-आख्योपनिषत्’ इति समास-रीत्या द्वात्रिंशत्-संज्ञिका काचिद् उपनिषद् अस्ति ब्रह्म-ज्ञान-दार्ढ्योत्पादिकेत्य् उक्तं भवति । ज्ञान-काण्ड एव ब्रह्म-काण्डः । उपरितन-श्वेताश्वतराद्युपनिषदां तत्तद्-भाष्यकारैर् ब्रह्म-प्रकरणे लेखनं तु प्रौढि-वाद-मात्रेण पुराणानाम् उपबृंहणत्वेन लेखनवद् अवगन्तव्यम् । तत्रापि श्वेताश्वतरोपनिषद्-अध्ययन-श्रवण-तद्-अर्थ-विचारणादौ कैवल्योपनिषद्-अध्ययन-श्रवण-तद्-अर्थ-विचारणादौ चाश्रम-बाह्यस्यैवाधिकारः; न त्व् आश्रम-प्रविष्टानां ब्रह्मचारि-गृहस्थ-वानप्रस्थ-संन्यासिनाम्, श्वेताश्वतरोपनिषद्-गत-षष्ठाध्यायीय- “अत्याश्रमिभ्यः परमं

***

१. गीतोपनिषत् । गीतोपनिषदि {{द्वाविंशत्समाख्या|द्वात्रिंशत्-समाख्या}}-प्रवृत्ति-निमित्तानां {{द्वाविंशत्तत्त्वानां|द्वात्रिंशत्-तत्त्वानां}} सत्त्वं प्राधान्येन दृश्यते । तथैव ‘भूमिर् आपः’ इत्याद्य् उक्ताष्ट-विध-जड-प्रकृतीनां चित्-प्रकृतेः तादृश-प्रकृति-द्वयाश्रय-भगवतः ‘इन्द्रियाणां मनः’ इत्य् उक्तैकादशेन्द्रियाणाम् ‘चातुर्वर्ण्यं मया’ इत्य् उक्त-वर्ण-चतुष्टयस्य ‘शमो दमस् तथा शौचम्’ इत्य् उक्त-चतुर्वर्ण-स्वाभाविक-धर्म-चतुष्टयस्य ‘सत्त्वं रजस् तम इति गुणाः प्रकृति-संभवाः’ इत्य् उक्त-गुण-त्रयस्य च प्राधान्येन प्रतिपादनात् ।

***

[[P6]]
पवित्रं प्रोवाच सम्यग् ऋषि-संघ-जुष्टम्” इति, कैवल्योपनिषद्-गत-द्वितीय-खण्डीय- “अत्याश्रमी सर्वदा {{सकृद्धा|सकृद् वा}} जपेत् । अनेन ज्ञानम् आप्नोति संसारार्णव-नाशनम्” इति च वाक्य-प्रामाण्याद् इत्य् अलम् । एतेन पुराणम् अपि स्मृतिर् इति कैश्चिद् उक्तम् अपास्तम् ।
> श्रुति-स्मृति-पुराणानां विरोधो यत्र दृश्यते । तत्र श्रुतिर् बलिष्ठा स्याद् द्वयोर् मध्ये स्मृतिर् वरा ॥ श्रुति-स्मृति-पुराणेषु विरुद्धेषु परस्परम् । पूर्वं पूर्वं बलीयः स्याद् इति वेद-विदो विदुः

इति व्यास-स्मृति-वचन-विरोधापत्तेः । एतेन इतिहास-पुराणनाम् एकत्वम् इति कैश्चिद् उक्तम् अपास्तम्; “इतिहास-पुराणं पुष्पम्”, “इतिहास-पुराणाभ्यां वेदं समुपबृंहयेत्” इति श्रुति-स्मृत्योर् इतिहास-पुराणयोर् भेद-व्याप्त-द्वन्द्व-समास-निर्देशानुपपत्तेः । विशिष्टाद्वैत-भाष्ये पुराण-वचनस्य क्वचित्-क्वचित् स्मृति-कोटौ गणनं पुराणस्य स्मृतित्वं कृत्वा चिन्तया । अन्यथा तद्-भाष्ये “तद्-उपर्य् अपि बादरायणः संभवात्” इति-सूत्रीये ‘संकीर्ण-ब्राह्मण-मन्त्रार्थ-वाद-मूलेषु धर्म-शास्त्रेतिहास-पुराणेषु’ इति ग्रन्थे विधि-वाक्यात्मक-वेद-गत-ब्राह्मण-मूलक-धर्म-शास्त्र-शब्दित-स्मृत्यपेक्षया वेद-गत-मन्त्र-मूलकेतिहासापेक्षया च पृथक्त्वेनार्थ-वाद-मूलकत्वेन पुराणस्य कथनानुपपत्तेः । धर्म-शास्त्रस्य स्मृतित्वं च “श्रुतिस् तु वेदो विज्ञेयो धर्म-शास्त्रं तु वै स्मृतिः” इति मनु-स्मृति-वचन-सिद्धम् । पुराणे स्वार्थ-तात्पर्य-रहितार्थ-वाद-मूलकत्वोक्त्या वेदोपबृंहणांशेऽनभ्यर्हितत्वं च तद्-भाष्य-काराभिमतम् इति स्पष्टम् अवगम्यते । एवम् एवाद्वैत-भाष्य-कृताम् अभिप्रायः; तदीयाद्वैत-भाष्ये “भावं तु बादरायणोऽस्ति हि” इति-सूत्रीयेण ‘मन्त्रार्थ-वाद-मूलकम् इतिहास-पुराणम् अपि देवता-विग्रहादि प्रपञ्चयितुम् अलम्’ इति ग्रन्थेन पुराणस्यार्थ-वाद-मूलकत्वोक्तेः । स्तुत्यपर-पर्यायस्यार्थ-वादस्य स्वार्थ-तात्पर्याभावः “स्तुतयेऽनुमतिर् वा” इति-सूत्राद् अद्वैत-विशिष्टाद्वैत-भाष्ययोः स्पष्टः । श्वेताश्वतरोपनिषद्-वाक्यानाम् अद्वैत-विशिष्टाद्वैत-भाष्ययोर् ग्रहणम् अपि तद्-वाक्यानां ज्ञान-काण्ड-वेद-रूपत्वं कृत्वा चिन्तया, न तु मुख्यतो ज्ञान-काण्डत्वम् अस्तीति । कृत्वा-चिन्तयापि ग्रहणाग्रहणे अद्वैति-विशिष्टाद्वैति-भाष्य-कृद्-अभिमते एव; “विधिर् वा धारणवत्” इति सूत्रे भाष्य-द्वयेऽपि “यदि वेतरथा ब्रह्म-चर्याद् एव प्रव्रजेत्” इति वाक्यस्याभावं कृत्वा चिन्तया “विधिर् वा धारणवत्”

***

[[P7]]
इति-सूत्र-प्रवृत्तिर् इत्य् अर्थस्य कथनाद् इत्य् अलम् । इदं तु बोध्यम्— याज्ञवल्क्य-स्मृति-रीत्यापि ईशादि-दशोपनिषदाम् एव वेदत्वं, ऋग्वेदादि-गत-कर्म-काण्डवद्-धर्म-विद्या-स्थानत्वं च; न तु दशोपनिषद्-भिन्नोपनिषदाम्, “पुराण-न्याय-मीमांसा-धर्म-शास्त्र-अङ्ग-मिश्रिताः । वेदाः स्थानानि विद्यानां धर्मस्य च चतुर्दश” इति याज्ञवल्क्य-स्मृति-प्रथमाध्याय-वचन-प्रामाण्यात् । न ह्य् अस्मिन् वचने वेद-गत-मिश्रण-प्रतियोगि-पुराणादि-दशकं वेद-चतुष्टयं च मिश्रीकृत्य चतुर्दशत्वं तेषु धर्म-स्थानत्वं विद्या-स्थानत्वं चोक्तम् इति शङ्क्यम्; मिश्रण-प्रतियोगिनम् आदाय मिश्रणानुयोगि-पद-समानाधिकरण-चतुर्दश-पदोक्त-चतुर्दशत्व-संपादने तत्-समानाधिकरण-स्थान-पदोक्त-स्थानत्वस्य तत्र संपादने देवदत्त-यज्ञदत्त-मिश्रितम् एक-विष्णुमित्रं गृहीत्वा देवदत्त-यज्ञदत्त-मिश्रिता विष्णुमित्रास् त्रयः पण्डिताः शिष्टा इति देवदत्त-मिश्रितो यज्ञदत्तो द्वाव् इत्य् आदि-निर्देशस्यापि प्रामाणिकत्वापत्तेः । न ह्य् अनुयोगि-पद-समानाधिकरण-पदोक्त-धर्माणाम् अनुयोगि-विशेषण-मिश्रित-विशेषण-मिश्रण-विशेषणेषु शाब्दान्वयः कुत्रापि दृश्यते । तस्माच् चत्वारि कर्म-काण्डानि दशोपनिषदश् च मिलित्वा चतुर्दश-संख्याका वेदाः ।

मुक्ति-दातृत्वं विष्णोर् एव, न तु विधि-शिवादीनाम्;
> वेदाहम् एतं पुरुषं महान्तम् आदित्य-वर्णं तमसः परस्तात् । तम् एवं विद्वान् अमृत इह भवति नान्यः पन्था विद्यतेऽयनाय

इति सर्व-संप्रतिपन्न-पठ्यमान-पुरुष-सूक्त-श्रुतौ मोक्ष-हेतु-ज्ञान-विषयत्वस्य महा-पुरुष-शब्दित-नारायणे कथनात् “नान्यः पन्थाः” इत्यत्र सिद्धोपायान्तर-निषेध-परत्वे मोक्ष-हेतु-ज्ञान-विषय-महा-पुरुषान्यस्य मोक्षोपायत्व-प्रतिषेधाच् च । अतो विष्णुर् एव मोक्ष-हेतु-ज्ञान-विषयो मोक्षोपायश् चेति सिद्धम् । अस्यां श्रुतौ इह-शब्द-निर्देशाद् विष्णु-निष्ठस्यास्मिन्न् एव जन्मनि मोक्षः न त्व् अन्य-निष्ठस्येति सिध्यति । एतेन ज्ञान-काण्ड-बहिर्-भूत-श्वेताश्वतरोपनिषदि “यो देवानां प्रभवश् चोद्भवश् च विश्वाधिपो रुद्रो महर्षिर् हिरण्य-गर्भं जनयामास पूर्वं स नो बुद्ध्या शुभया संयुनक्तु”, “विश्वस्यैकं परिवेष्टितारम् ईशं तं ज्ञात्वा अमृता भवन्ति”, “तम् एवं विदित्वाति मृत्यु-

***

[[P8]]
म् एति नान्यः पन्था विद्यतेऽयनाय”, “य एतद् विदुर् अमृतास् ते भवन्ति अथेतरे दुःखम् एवापियन्ति”, “रुद्र यत् ते दक्षिणं मुखं तेन मां पाहि नित्यम्” इत्यादिभिर् वचनैः “उमा-सहायम्” इत्य् उपक्रम्य प्रवृत्तेन कैवल्योपनिषद्-वचनेन शिवस्य मोक्ष-हेतु-ज्ञान-विषयत्वं मोक्ष-दातृत्वं च कथितम् इत्य् उक्तम् अपास्तम्; त्वद्-उदाहृत-वचनेषु शिवस्य मोक्ष-हेतु-ज्ञान-विषयकत्व-कथनेऽपि इहेति-पदाभावेन पुरुष-सूक्तोक्त-मोक्ष-हेतु-ज्ञान-विषय-विष्णाव् एतज्-जन्मनि मोक्ष-दातृत्ववच् छिवस्य तद्-असिद्ध्या प्रत्युत इह-पद-घटित-पुरुष-सूक्त-श्रुत्या शिवादीनाम् एतज्-जन्मनि मोक्ष-दातृत्व-प्रतिषेधाच् च जन्मान्तरे मोक्ष-हेतु-विष्णु-ज्ञान-जनन-द्वारा शिव-ज्ञानस्य मोक्ष-हेतुत्व-सिद्ध्या साक्षाच् छिव-ज्ञानस्य मोक्ष-हेतुत्वासिद्ध्या अग्निहोत्रादि-कर्मणाम् इव मोक्ष-प्रयोजकत्व एव विश्रान्त्या शिवस्य मोक्ष-दातृत्वासिद्धेः । यदि च परम्परया मोक्ष-हेतोर् अपि तद्-दातृत्वम् अभिमतं तदा
> तम् एतं वेदानुवचनेन ब्राह्मणा विविदिषन्ति यज्ञेन दानेन तपसानाशकेन

इति श्रुत्या ब्रह्म-ज्ञान-द्वारा मोक्ष-हेतुतया प्रतिपादित-यज्ञादीनां मोक्ष-प्रदत्वं कुतो न भवेत् । साक्षान्-मोक्ष-हेतुत्वस्य यज्ञादिष्व् असंभवेन मोक्ष-दातृत्वास्वीकारे शिव-तज्-ज्ञानयोर् अपि तत्-तुल्यम् । शिव-तज्-ज्ञानयोर् मोक्षोपायत्व-स्वीकारे
> तम् एवं विद्वान् अमृत इह भवति नान्यः पन्था विद्यतेऽयनाय

इति श्रुति-विरोधो दुष्परिहरः । अत एव
> शंकराज् ज्ञानम् अन्विच्छेन् मोक्षम् इच्छेज् जनार्दनात्

इति मुनि-वचनेन निहीनार्थक-कर्म-प्रवचनीयानु-शब्द-बोधित-निहीनत्वं परम्परया मोक्ष-हेतुत्व-पर्यवसितं शंकर-ज्ञाने कथितम्; निहीनं ज्ञानं शंकराद् इच्छेद् इत्य् अर्थः । अन्यथा शंकर-ज्ञानाद् एव मोक्ष-सिद्धौ “मोक्षम् इच्छेज् जनार्दनात्” इत्यस्य पद-संदर्भ-रूप-वाक्यस्यैवाप्रामाण्यापत्तेः । वरं हि वाक्य-वैयर्थ्य-परिहारार्थं पदस्य गौणार्थ-वर्णनम् अपीति पूर्व-तन्त्रे दशमाध्याये ‘यद्यपि चतुरवत्ती यजमानस् तथापि पञ्चावत्तैव वपा कार्या’ इत्यत्र शाबर-भाष्य-शास्त्र-दीपिकादौ न्यायः प्रदर्शितः । किमु वक्तव्यं “मोक्षम् इच्छेज् जनार्दनात्” इति-वाक्य-वैयर्थ्य-परिहारार्थं कर्म-प्रवचनीयस्यानोर् निहीनत्व-रूप-मुख्यार्थम् आश्रित्यानोर् उपपत्ति-कल्पने । “विद्वान् अमृत इह भवति नान्यः पन्था विद्यतेऽयनाय” इति श्रुतेः “शंकराज् ज्ञानम् अन्विच्छेत्” इत्य् उक्त-ज्ञाने साक्षान्-मोक्ष-हेतुत्व-स्वीकारे

***

[[P9]]
विरोध-प्रसङ्गाच् च । अत एव पञ्चम-वेदान्तर्गत-हरिवंश-पर्वणि कैलास-यात्रायां देवान् ऋषींश् च प्रति श्री-कृष्ण-संनिधौ— “यूयं मां तत्त्वतो ध्यात्वा ततो जानीत केशवम् । उपास्योऽयं हरिर् विप्रा उपायोऽस्मि हरेः स्मृतौ” इति शिवेनैव मोक्ष-हेतु-विष्णु-ज्ञान-हेतुत्वं स्व-ध्यानस्योक्तं संगच्छते । शिव-ज्ञानस्य साक्षान्-मोक्ष-हेतुत्वे उक्त-शिव-वचनं विरुध्येत । अत एव हरिवंशे तत्रैव श्री-कृष्ण-संनिधौ “मुक्तिं प्रार्थयमानं माम् एवम् आह त्रिलोचनः । मुक्ति-प्रदाता सर्वेषां विष्णुर् एव न संशयः” इति शिवोक्तं वचनं घण्टा-कर्णेनानूदितम् । शिवस्यापि साक्षान्-मोक्ष-हेतुत्वे तद् अपि वचनं विरुध्येत ।
> अत्रोपनिषदं पुण्यां कृष्ण-द्वैपायनोऽब्रवीत्

इत्यादि-पर्व-वचन-रीत्या महाभारत-सार-भूतायां भगवद्-गीतोपनिषदि
> माम् एव ये प्रपद्यन्ते मायाम् एतां तरन्ति ते

इत्य् एव-कार-घटित-श्लोकेन श्री-कृष्ण-प्रपन्नस्यैव माया-तरणाख्यो मोक्षः न तु विधि-शिवादि-प्रपन्नस्येति स्पष्टम् एवोक्तं प्रतीयते । तच्-छ्लोकीयेन ‘कथं पुनर् दैवीम् एतां त्रि-गुणात्मिकां मायाम् अतिक्रामन्तीति; उच्यते— दैवी देवस्य मम् ईश्वरस्य विष्णोः स्वभाव-भूता हि यस्मात् यथोक्ता गुणमयी मम माया दुरत्यया दुःखेन अत्ययोऽतिक्रमणं यस्याः सा दुरत्यया । तत्रैवं सति सर्व-धर्मान् परित्यज्य माम् एव मायाविनं स्वात्म-भूतं सर्वात्मना ये प्रपद्यन्ते, ते मायाम् एतां सर्व-भूत-चित्त-मोहिनीं तरन्ति अतिक्रामन्ति, संसार-बन्धान् मुच्यन्त इत्य् अर्थः’ इति श्रीमच्-छंकर-भगवत्-पाद-भाष्येण माम् एवेत्य् एव-कार-संघट्टनाद् भगवद्-व्यतिरिक्त-विधि-शिवादि-देवतान्तर-प्रपदनं न माया-तरणाय भवतीति स्पष्टम् एवोक्तम् ।
> न मां दुष्कृतिनो मूढाः प्रपद्यन्ते नराधमाः । माययापहृत-ज्ञाना आसुरं भावम् आश्रिताः

इत्य् अनन्तर-श्लोकीये ‘यदि त्वां प्रपन्ना मायाम् एतां तरन्ति तर्हि कस्मात् त्वाम् एव सर्वे न प्रपद्यन्त इति; उच्यते— न माम् इति । मां परमेश्वरं दुष्कृतिनः पाप-कारिणः मूढा न प्रपद्यन्ते । नराणां मध्ये अधमा निकृष्टाः ते च माययापहृत-ज्ञानाः आसुरं भावं हिंसानृतादि-लक्षणम् आश्रिताः’ इति श्रीमच्-छंकर-भगवत्-पाद-भाष्ये ‘कस्मात् त्वाम् एव सर्वे न प्रपद्यन्ते’ इत्य् अंशेन एव-कार-घटनाद् देवतान्तर-संबन्धं विना भगवत्-प्रपदनम् एव मोक्ष-हेतु-भूतं सर्वैः कुतो न क्रियत इति चोद्य-

***

[[P10]]
म् उत्थाप्य भगवद्-व्यतिरिक्त-देवतान्तर-संबन्धे मोक्ष-विरोधि पापम् एव निमित्तम् इति च स्पष्टम् उक्तम् । ‘प्रशान्तात्मा विगत-भीः’ इति गीता-श्लोकीय-शंकर-भगवत्-पाद-भाष्ये ‘कश्चिद् रागी स्त्री-चित्तः न तु स्त्रियम् एव परत्वेन गृह्णाति, किं तु राजानं महादेवं वा । अयं तु मत्-चित्तो मत्-परश् च’ इत्यनेन कामुक-स्त्री-चित्त-पुरुष-गृहीत-परत्वकत्वं महादेवस्य, न तु भगवन्-निष्ठ-पुरुष-गृहीत-परत्वकत्वम् इति कथनेन महादेवस्य कामुक-पुरुष-मात्र-भजनीयत्वं न तु मुमुक्षु-भजनीयत्वम् इति सिद्धम् । तथा च उदाहृत- “तम् एवं विद्वान्” इति-श्रुति-हरिवंश-वचन-भगवद्-गीता-श्लोक-तदीय-शंकर-भगवत्-पाद-भाष्यैः मुमुक्षूपास्यो विष्णुर् एव न विधि-शिवादिर् इति स्पष्टम् एव प्रतिपादितम् ! न ह्य् एवं महा-भारते भगवत्-पाद-भाष्येषु वा शिवस्य मुमुक्षूपास्यत्व-समर्पकं वाक्यं दृश्यते । एतेन केनचिद् गौड-मुण्डिना यानि शिव-पूजा-पराणि महा-भारत-वचनानि लिखितानि, तानि सर्वाण्य् अप्य् अनुक्तोपालम्भनत्वात् परास्तानि । न हि तेषु वचनेषु मुमुक्षुणा मोक्षार्थं शिवाराधनं कर्तव्यम्, अनेन मोक्षार्थं शिव आराधित इति वा कथितम् अस्ति । प्रत्युत पाप-क्षयार्थाश्वमेध-राजसूयादि-जन्य-फल-समान-फलार्थम् एव शिव-पूजनादिकं प्रतिपादितम् अस्ति । मोक्ष-व्यतिरिक्त-फलापेक्षिणा अमुमुक्षुणा तत्तत्-फलार्थं शिवाराधनं कार्यम् एव । तत् तु न प्रतिषिध्यते । एतेन “त्रियम्बकं यजामहे” इति मन्त्रे शिवोद्देश्यक-यजने मोक्ष-हेतुत्वम् अस्तीति लिखितम् अपास्तम् । शिव-पूजादि-रूप-शिव-यजनस्य कर्म-कोटि-प्रविष्टस्य ब्रह्म-ज्ञान-भिन्नत्वेन मोक्ष-हेतुत्वासिद्धेः; अन्यथा “नान्यः पन्था अयनाय विद्यते” इति श्रुति-विरोधापत्तेः । श्री-शंकराचार्य-श्री-रामानुजाचार्य-श्रीमध्वाचार्य-प्रभृतिभिर् भाष्य-कारैर् ज्ञान-व्यतिरिक्तस्य मोक्ष-हेतुत्वानङ्गीकारात् “तम् एतं वेदानुवचनेन” इत्यादि-श्रुत्या वेदानुवचन-यज्ञादीनां ज्ञान-द्वारा मोक्ष-प्रयोजकत्वेन निर्देशवत् तत्-कोटि-प्रविष्टस्य शिव-यजनस्यापि ज्ञान-द्वारा परम्परया मोक्ष-प्रयोजकत्वम् एव “त्रियम्बकं यजामहे” इति श्रुत्या प्रतिपादितम् इति स्वीकर्तव्यम् । एतेन “जन्म-कर्म-तपो-योगास् तयोस् तव च पुष्कलाः । ताभ्यां लिङ्गेऽर्चितो देवस् त्वयार्चायां युगे युगे” इति द्रोण-पर्वण्य् अश्वत्थामानं प्रति व्यास-वचनेन “अत्र पूर्वं महादेवः प्रसादम् अकरो-

***

[[P11]]
त् प्रभुः” इति श्रीमद्-रामायण-वचने च श्री-राम-कृष्णयोः शिवाराधकत्वोक्त्या शिवस्योत्कर्षः प्रतीयत इत्य् उक्तम् अपास्तम्; “न मे पार्थास्ति कर्तव्यं त्रिषु लोकेषु किंचन । नानवाप्तम् अवाप्तव्यं वर्त एव च कर्मणि” इति भगवद्-गीता-वचनेन “अहम् आत्मा हि भूतानां विश्वेषां पाण्डु-नन्दन । तस्माद् आत्मानम् एवाग्रे रुद्रं संपूजयाम्य् अहम् ॥ यद्य् अहं नार्चयेयं वै ईशानं वरदं शिवम् । आत्मानं नार्चयेत् कश्चिद् इति मे भाषितं मनः ॥ मया प्रमाणं हि कृतं लोकस् तद् अनुवर्तते । प्रमाणानीह पूज्यानि ततस् तं पूजयाम्य् अहम् ॥ न हि मे केनचिद् देयो वरः पाण्डव-नन्दन” इति शान्ति-पर्व-मोक्ष-धर्म-नारायणीय-गत-श्री-कृष्ण-वचनैः— स्वेन शिव-पूजनाद्य् अकरणे शिवस्यान्यैः पूज्यत्वं न सिध्येत्; अतः शिवस्यान्य-पूज्यत्व-सिद्ध्यर्थं भगवता शिव-पूजनाख्यं प्रमाणं कृतं न तु स्वार्थम्; न हि भगवतः कर्तव्यं किंचिद् अस्ति; यत् क्रियते कर्म तत् लोक-संग्रहार्थम् एव कृतम्— इत्य् अवगमेन भगवत्-कृत-शिव-पूजा-तद्-वर-ग्रहणादेर् विडम्बन-मात्रतया तेन शिवोत्कर्षासिद्धेः । हि यस्माद् अहं कृष्णः सर्व-प्राणिनाम् आत्मा तस्माद् आत्मानम् एवाग्रे पूजामीत्य् अन्वय-बलेन सर्व-प्राण्य्-अन्तर्यामिणः श्री-कृष्ण-भगवद्-रूपस्यात्मनः श्री-कृष्ण-कृत-पूजन-कर्मत्वं प्रतीयते, हि-शब्द-तस्माद् इति-शब्दोक्त-पूजा-प्रयोजक-हेतुत्वस्याहं-शब्दिते कृष्ण एव विश्रान्तेः । आत्मानम् इत्यस्य विशेषणं रुद्रम् इति रुद्र-विभूतिकम् आत्मानम् इति लभ्यते । एव-कारेण श्री-कृष्णात्म-व्यतिरिक्तस्य तद्-विभूति-रुद्रस्य स्वातन्त्र्येण पूजा-कर्मत्वं व्यवच्छिद्यते । आत्म-विशेषणतया सिद्धं शिवस्य भगवत्-पूजन-कर्मत्वम् अनुवदति “यद्य् अहम्” इति श्लोकः । एतम् एव भगवद्-अभिप्रायम् उद्योग-पर्वणि “ईशन्न् अपि महा-योगी सर्वस्य जगतो हरिः । कर्माण्य् आरभते कर्तुं कीनाश इव दुर्बलः ॥ तेन वञ्चयते लोकान् माया-योगेन केशवः । एतम् एव प्रपद्यन्ते न ते मुह्यन्ति मानवाः” इति धृतराष्ट्रं प्रति व्यास-प्रसाद-लब्ध-दिव्य-दृष्टिः संजयोऽप्य् अकथयत् । “तेन वञ्चयते लोकान्” इति शिव-पूजादि-कृष्ण-कर्मणो विडम्बन-मात्रत्वं संजयः समसूचयत् । महाभारतस्यान्ते भगवान् श्री-वेदव्यासः “कीर्तिं प्रथयता तेन पाण्डवानां महात्मनाम् । क्रीडां च वासुदेवस्य देव-देवस्य चक्रिणः” इत्यादिना भगवत्-कर्मणः सर्वस्यापि क्रीडा-रूपत्वम् अवोचत् ।

***

[[P12]]
न ह्य् एवं महा-भारते “स-ब्रह्मकाः स-रुद्राश् च स-इन्द्राः सर्वे महर्षयः । अर्चयन्ति सुर-श्रेष्ठं देवं नारायणं प्रभुम्” इति नारायणीय-वचनेन, “पादेन कमलाभेन ब्रह्म-रुद्रार्चितेन च । पस्पर्श पुण्डरीकाक्षो ह्य् आपादतलमस्तकम्” इत्य् आश्वमेधिक-वचनेन, “महादेवः सर्व-मेधे हुत्वात्मानं देव-देवो बभूव । विश्वाल् लोकान् अव्याप्य विष्टभ्य कीर्त्या विराजते द्युतिमान् कृत्ति-वासाः” इति राज-धर्म-वचनेन च शिव-कृत-भगवद्-आराधनस्य विडम्बनत्व-बोधकं किम् अपि वचनं दृश्यते । पौराणिकं तु वचनं नाभ्यर्हितम् इति श्रुति-स्मृति-गत-द्वन्द्वाभ्यां प्राग् एवोपपादितम् इत्य् अलम् । कर-चरण-नेत्रादि-सर्वावयवोपेत-शरीरस्य विष्णु-दैवत्य-सर्व-मेध-यागेऽग्नौ प्रक्षेपं कृत्वा देव-देवत्वं सर्व-लोक-व्यापनं च शिवो लब्धवान् इति भारत-वचनं कथयति । शरीरस्यैकावयवेन तत्रापि वामेन लोचनेनोत्पाटितेन शिवार्चनं कृत्वा विष्णुना चक्रं लब्धम् इति कचिद् वचनं कथयति । तत्र विचार-शीलाः पण्डिता द्वयोर् मध्य आधिक्यं विदांकुर्वन्तु ।

इदं तु बोध्यम्—
> त्रियम्बकं यजामहे सुगन्धिं पुष्टि-वर्धनम् । उर्वारुकम् इव बन्धनान् मृत्योर् मुक्षीय मा मृतात्

इति मन्त्रे पुष्टि-वर्धनम् इति हेतु-गर्भ-विशेषण-स्वारस्याच् छिव-यजनं पुष्ट्यर्थम् इति सिध्यति । मुक्षीयेति मध्यम-पुरुष-स्वारस्यात् त्वम् इति पदम् अस्ति । तथा च पुष्ट्यर्थं सुगन्धिं त्र्यम्बकं वयं यजामहे; त्वं मृति-युक्तान् मृत्यु-शब्दित-संसाराद् बन्धनात् उर्वारुकम् इव मा मां मुक्षीय मोचयेति मन्त्रार्थः प्रतीयते । यज्-जनक-कर्मत्वं यस्य कथितं तद्-भिन्नस्यैव मोक्ष-दातृत्वम् उत्तम-पुरुष-मध्यम-पुरुषाभ्यां प्रतीयते, “अहं देवदत्तं परिचरामि त्वम् आपदो मोक्षय” इत्यादौ लोके तथैवावगमात् । तथा च शिवस्य पुष्टि-वर्धकत्वम् एव, मोक्ष-दातृत्वं तु तद्-अन्यस्येत्य् उक्त-मन्त्र-स्वारसिकार्थ इति ।

यत् तु श्वेताश्वतरोपनिषदि “यो वै देवानां प्रभवश् चोद्भवश् च विश्वाधिपो रुद्रो महर्षिः हिरण्य-गर्भं जनयामास पूर्वं स नो बुद्ध्या शुभया संयुनक्तु” इति मन्त्रेण हिरण्य-गर्भस्य रुद्र-जन्यत्वं प्रतीयते अतो न रुद्र-जनको हिरण्य-गर्भ इति, तन् न; तैत्तिरीये “प्रजापतौ हर आसीत्” इति श्रुत्या बृहदारण्यके “तच्-छ्रेयो-

***

[[P13]]
रूपम् अत्यसृजत, तत् क्षत्त्रं, यान्य् अत्र देव-क्षत्त्राणि, इन्द्रो वरुणः सोमो रुद्रः पर्जन्यो मृत्युर् ईशानः” इति वाक्येन, साम-वेद-मन्त्र-ब्राह्मणे प्र-पद-मन्त्रे “विरूपाक्षोऽसि दन्ताञ्जिस् त्वं देवेषु ब्राह्मणः अहं मनुष्येषु ब्राह्मणः ब्राह्मणो वै ब्राह्मणम् उपधावति उप त्वा धावामि” इत्य् आरभ्य प्रवृत्तेन “तस्मै विरूपाक्षाय ब्रह्मणः पुत्राय नमः” इति वाक्येन, शतपथे च काण्व-शाखीये “अभूद् धेदम् अप्रतिष्ठा” इत्य् आरभ्य “भूतानां च प्रजापतिः संवत्सरायादीक्षत, भूतानां पतिर् गृहपतिर् आसीत्, उषाः पत्नी” इत्यादिम् उक्त्वा “भूतानां पतिः संवत्सरे उषसि रेतोऽसिञ्चत्, संवत्सरे कुमारोऽजायत, सोऽरोदीत् तं प्रजापतिर् अब्रवीत्, कुमार किं रोदिषि, यच् छ्रमात् तपसोऽधिजातोऽसि, सोऽब्रवीत्, अनपहत-पाप्मा वा अहम् अनाहित-नामा नाम मे धेहि, पाप्मनोऽपहत्या इति, तं प्रजापतिर् अब्रवीत्, रुद्रोऽसीति, तद् अस्य तन्-नामाकरोत्, अग्निस् तद्-रूपम् अभवद् अग्निर् वै रुद्रो यद् अरोदीत् तस्माद् रुद्रः सोऽब्रवीत्, भवोऽसीति, शर्वोऽसीति, ईशानोऽसीति, पशुपतिर् असि इति, उग्रोऽसीति, भीमोऽसीति, महादेवोऽसीति” इति श्रुत्या च रुद्रस्य चतुर्मुख-जन्यत्व-पर-ब्रह्म-जन्यत्व-क्षत्त्रियत्व-ब्राह्मणत्वानाम् उक्तत्वात् । “अहं प्रसादजस् तस्य कस्मिंश् चित् कारणान्तरे । त्वं चैव क्रोधजस् तात पूर्व-सर्गे सनातनात्” इति रुद्रं प्रति मोक्ष-धर्म-नारायणीय-चतुर्मुख-वचन-रीत्या कल्प-भेदेन च तेषां रुद्रे संभवाविरोधः । त्वद्-उक्त-श्वेताश्वतर-वाक्यस्य दशोपनिषद्-अनन्तर्गततया अविश्वसनीयत्वम् एव ।

> तम् उष्टुहि यः स्विषुः सुधन्वा यो विश्वस्य क्षयति भेषजस्य । यक्ष्वामहे सौमनसाय रुद्रं नमोभिर् देवम् असुरं दुवस्य

इति ऋक्-संहिता-मन्त्रेण हिंस्त्रत्वापर-पर्यायासुराद् रुद्रस्य रुद्र-सौमनस्यार्थं रुद्र-स्तुति-याग-नमस्काराः कार्या इत्य् अर्थ-कथनात् रुद्र-स्तुति-नमस्कारादयः स्वस्मिन् हिंस्त्रत्वाभाव-रूप-रुद्र-सौमनस्यार्थं, न तु ते रुद्रोत्कर्ष-प्रयुक्ता इति सिध्यति । अत एव रुद्राध्यायादौ कथित-नमस्कार-बाहुल्यं तत्-कर्तृकानिष्ट-निवृत्ति-पूर्वक-सौमनस्य-सिद्ध्यर्थं; न तूत्कर्ष-गमकं, नमस्कारस्योत्कर्ष-प्रयुक्तत्वे असुरम् इति विशेषण-वैयर्थ्यापत्तेः । एतेन नमस्कार-बाहुल्य-दर्शनाच् छिवस्य सर्वोत्कर्ष-सिद्धिर् इत्य् उक्तम् अपास्तम् । मन्त्रस्यायम् अर्थः— स्विषुः

***

[[P14]]
रुद्रो भूत्वा” इति तैत्तिरीय-श्रुतो रुद्र-शब्दो नाग्नि-परः, लक्षणापत्तेः अग्नौ तत्-पद-शक्ति-ग्राहक-कोशादि-प्रमाणाभावात् “रुद्रो वा एष यद् अग्निः” इति श्रुत्या “यो रुद्रः एषः अग्निः” इति प्राथम्य-वा-शब्दावगतोद्देश्य-पर-रुद्रोद्देशेनाग्नित्व-विधानात् रुद्रस्याग्नित्व-संभवेऽपि अग्नौ रुद्र-शब्द-प्रवृत्तौ प्रमाणं नास्त्य् एव । तथा च मृत्-पिण्डो घटो भूत्वेत्यत्र मृत्-पिण्डोपादेयस्य घटस्य मृत्-पिण्ड-शब्दः मृत्-पिण्ड-तादात्म्य-प्रयुक्त औपचारिकः । तथा ईश्वरस्यैव सतो रुद्र-भावोक्त्या ईश्वरोपादेयस्य रुद्रस्य ईश्वर-शब्दः ईश्वर-तादात्म्य-प्रयुक्तो न तु मुख्य इत्य् अवगम्यते । शिवस्येश्वरत्व-स्वीकारे उक्त-श्रुति-विरोधापत्त्या अनीश्वरत्वावश्यिकतया अनीश्वरस्य शिवस्य पाशुपत्य-वर-प्रार्थनादेर् उपपन्नतया तेन वर-प्रार्थना-श्रुत्योर् अर्थ-वादत्वासंभवात् “पशुपतये नमः” इति श्रुत्या प्रार्थना-सिद्ध-पाशुपत्यानुवादे बाधकाभावात् पुराणानभ्यर्हितत्वस्य प्राग् एवोपपादितत्वाच् च । किं च शिवस्य यज्ञ-रूपत्वम् अवश्यं स्वीकर्तव्यम्; “एतद् रुद्रस्य धनुः, रुद्रस्य त्व् एव धनुर् आर्तिनः, शिर उत्-पिपेष, स प्रवर्ग्योऽभवत्, तस्माद् यः स प्रवर्येण यज्ञेन यजते, रुद्रस्य सं शिरः प्रतिदधाति” इत्य् आरुण-केतुक-श्रुति-यज्ञस्यैवतच्-छिरः प्रतिदधातीति-छान्दोग्य-श्रुतिभ्यां परस्परार्थ-प्रत्यभिज्ञया रुद्र-यज्ञयोर् ऐक्यावगतेः “रुद्रो वै यज्ञः, विष्णुर् वै यज्ञः, प्रजापतिर् वै यज्ञः, इन्द्रो वै यज्ञः” इति बहु-ऋच-ब्राह्मणेन रुद्र-विष्णु-प्रजापतीन्द्र-साधारणस्य यज्ञ-शब्दस्य सामान्य-शब्दतया रुद्र-रूप-विशेषे प्रकृते पर्यवसानात् वैष्णव-पुं-सूक्तस्थत्वाद् धेतोः “यज्ञेन यज्ञम् अयजन्त” इत्यत्र सामान्य-शब्दस्यापि द्वितीयान्त-यज्ञ-शब्दस्य विष्णु-रूप-विशेष इव । न च “यज्ञो वै विष्णुः” इति श्रुतेः विष्णोर् यज्ञ-शब्दस्य विशेष-शक्तिर् इति शङ्क्यम्; प्राथम्य-वै-शब्दाभ्यां यज्ञस्योद्देश्यत्वावगत्या यज्ञोद्देशेन विष्णुत्व-विधानावगतेः । “पर्वतो वह्निमान्” इत्यत्रोद्देश्य-पर्वते विधेय-विशिष्ट-बोधक-वह्निमच्-छब्दवत् उद्देश्य-यज्ञे विधेय-विष्णुत्व-विशिष्ट-वाचक-शब्द-सिद्धाव् अपि विधेय-वह्नि-विशिष्टत्वावच्छिन्नान्तर्गत-महानसादाव् उद्देशय-पर्वत-शब्दाप्रवृत्तिवत् विधेय-विष्णुत्वावच्छिन्ने लक्ष्मी-कान्ते उद्देश्य-यज्ञ-पदस्य नियमेन प्रवृत्त्य् असंभवेन यज्ञ-शब्दस्य विशेष-शक्तितो विष्ण्व्-अर्थकत्वासिद्धेः । एतेन “पुरुषो वै

***

[[P15]]
रुद्रः” इति श्रुताव् अपि पुरुष-शब्द-वाच्य-नारायणे रुद्र-शब्द-सिद्धाव् अपि विधेय-रुद्रत्व-विशिष्टे रुद्रे पुरुष-शब्दो मुख्य-वृत्त्या न प्रवर्तत इति सिद्धम् । पुरुष-शब्दस्य “तस्यैकत्वं महत्त्वं हि स एकः पुरुषः स्मृतः । महा-पुरुष-शब्दं हि बिभर्त्य् एकः सनातनः” इति पञ्चम-वेद-श्री-महा-भारत-नारायणीय-वचनेन पुरुष-शब्दस्य भगवति नारायणे शक्ति-ग्राहकेण हेतु-निर्देश-सहितेन नारायण-मात्र-रूढत्वम् । अन्यत्र पुंसि निरूढ-लक्षणा । कोशोऽपि “पुरुषाव् आत्म-मानवौ” इत्यादि-निरूढ-लक्षणा-तात्पर्य-ग्राहकः; न तु रूढि-ग्राहकः, विष्णौ रूढि-ग्राहक-नारायणीय-वचन-विरोधापत्तेः । विष्णोस् तु यज्ञोपरि वर्तमानत्वम् एव न तु यज्ञत्वम्, “अधियज्ञोऽहम् एवात्र देहे” इति भगवद्-गीता-वचन-प्रामाण्यात् ।

एतेन वाजसनेय-शाखायाम् “विष्णोः शिरः प्रच्छिदतु” इति वाक्येन विष्णु-शिरसोऽपि प्रच्छेदनम् उक्तम् इति परास्तम्; “प्रच्छिदतु” इति लोटा प्रच्छेदनस्य प्रार्थना-विषयत्वोक्त्या “रुद्रस्य शिर उत्-पिपेष” इति-वत् तच्-छेदनस्य सिद्धत्वानुक्तेः । विष्णु-शिरः-प्रच्छेदनम् अपि विष्णु-द्वेषिणः कस्यचिद् आशंसितं भवेत् । तद् अनुवदति “विष्णोः शिरः प्रच्छिदतु” इति श्रुतिः ।

> देवा यद् यज्ञं तन्वानाः, अबध्नन् पुरुषं पशुम्

इत्यस्य पुरुषं प्रति पुरुषं नारायणम् उद्दिश्य देवाः पशुम् अबध्नन्न् इति योजना; पुरुष-शब्दस्योद्देश्य-परत्वानङ्गीकारे तद्-वाचक-पदान्तर-कल्पना-गौरवापत्तेः ।
> तं यज्ञं बर्हिषि प्रौक्षन्, पुरुषं जातम् अग्रतः

इत्यस्य पुरुषं प्रति यज्ञं तन्वाना अग्रतो जातम् “तस्माद् विराड् अजायत” इत्य् उक्त-हिरण्य-गर्भं बर्हिषि यागे प्रौक्षन्न् इति योजना; अग्रतो जातत्वस्यास्मिन् पुरुष-सूक्ते हिरण्य-गर्भ एवोक्तत्वात्, पुरुष-सूक्त-गत-मन्त्रार्थस्य पुरुष-सूक्ताग्र-जातम् आदायोपपत्तौ श्रुत्यन्तरोक्त-ग्रजातान्य-ग्रहणस्यायुक्तत्वात् ।
> यत् पुरुषेण हविषा

इत्यत्र पुरुषेणेति तृतीया “अध्ययनेन वसति” इति-वत् फलस्य हेतुत्वार्थिका । अध्ययनार्थ-वासवत् पुरुषाप्त्यर्थं हविषा यज्ञम् अतन्वतेति वाक्यार्थः । एतेन पुं-सूक्ते पुरुष-शब्दितस्य विष्णोर् याग-पशुत्वं याग-प्रोक्षितत्वं याग-हविष्ट्वं चोक्तम् । अतो विष्णु-द्रव्यक-यागे शिव एवोद्देश्य इति हरदत्त-लिङ्ग-भृग्-उक्तम् अपास्तम् ।

***

[[P16]]
[[P17]]
[[P18]]
[[P19]]
[[P20]]
[[P21]]
[[P22]]
[[P23]]
[[P24]]
[[P25]]
[[P26]]
[[P27]]
[[P28]]
[[P29]]
[[P30]]
[[P31]]
[[P32]]
[[P33]]
[[P34]]
[[P35]]
[[P36]]
[[P37]]
[[P38]]
[[P39]]
[[P40]]
[[P41]]
[[P42]]
[[P43]]
[[P44]]
[[P45]]
[[P46]]
[[P47]]
[[P48]]
[[P49]]
[[P50]]
[[P51]]
[[P52]]
[[P53]]
[[P54]]
[[P55]]
[[P56]]
[[P57]]
[[P58]]
[[P59]]
[[P60]]
[[P61]]
[[P62]]
[[P63]]
[[P64]]
[[P65]]
[[P66]]
[[P67]]
[[P68]]
सामोर्पट्ट्याख्यः ख्यातः काञ्च्याः पश्चाद्-देशे रम्ये ।  
तद्-ग्राम-स्था विप्रा वत्सास् त्व् औदीच्याख्यास् तेषां मध्ये ॥ १ ॥

रघुनाथाख्य-भूदेवस् त्व् आसीच् छास्त्रार्थ-तत्त्व-वित् ।  
पुत्रस् तस्य चतुस्-तन्त्री राम-भद्राख्य-पण्डितः ॥ २ ॥

तस्य पुत्र-द्वयं ख्यातं तत्रैकोऽय्याख्य-भूसुरः ।  
स तु विद्वान् सर्व-शास्त्रे तुलजीन्द्र-पुरेऽवसत् ॥ ३ ॥

तस्य पुत्र-त्रयं जातं मध्यमोऽण्णाख्य-पण्डितः ।  
यस्य शिष्य-प्रशिष्यैस् तु भूषितं मण्डलं भुवः ॥ ४ ॥

तस्य पुत्रो हरेर् अंशः साक्षान् नारायणाह्वयः ।  
अश्वत्थ-पूर्व-पदकः प्रसिद्धः पृथिवी-तले ॥ ५ ॥

पितुः सकाशात् संलब्ध-सर्व-शास्त्रार्थ-तत्त्व-वित् ।  
स्व-पितुर् निकटे शास्त्रम् अद्वैतं ज्ञातुम् आगतात् ॥ ६ ॥

अहोबिलाख्य-विदुषो महा-भाष्यं गृहीतवान् ।  
स्वयं-प्रकाश-प्रमुखा यति-वर्या अपि स्वयम् ॥ ७ ॥

यस्माद् अधीत-वेदान्त-त्रितयाः ख्यात-पण्डिताः ।  
माध्वा रामानुजीयाश् च श्री-शांकर-मतानुगाः ॥ ८ ॥

स्व-स्व-सिद्धान्त-संसिद्ध-ग्रन्थ-तत्त्व-बुभुत्सया ।  
यस्य च्छात्रत्वम् आपद्य पाण्डित्ये प्रथिता बभूवुः ॥ ९ ॥

***

[[P69]]
पातञ्जले महा-भाष्ये गादाधर्यां च वार्त्तिके ।  
भट्ट-पाद-कृते भाष्ये शबर-स्वामिना कृते ॥ १० ॥

खण्डदेव-कृतौ भाट्ट-दीपिकायां च कौस्तुभे ।  
ब्रह्मानन्द-सरस्वत्या रचिता चन्द्रिकाभिधा ॥ ११ ॥

कृतिस् तस्यां मध्व-तन्त्र-चन्द्रिका-वन-मालयोः ।  
वेदान्ताचार्य-रचिता शत-दूषणि-संज्ञिका ॥ १२ ॥

कृतिस् तस्यां दोड्डयार्य-रचिते चण्ड-मारुते ।  
तत्तन्-मतस्थ-भाष्येषु तथा विद्यान्तरेषु च ॥ १३ ॥

ज्ञानं यस्य महान्तोऽपि शास्त्रिणस् त्र्यम्बकादयः ।  
ज्ञात्वाश्चर्यं मुदं चैव प्राप्ता इति हि शुश्रुमः ॥ १४ ॥

सीता-पतेः पाद-पद्मे यन्-मनोऽलिः सदा स्थितः ।  
इति श्रुतं मया तस्य पुत्रः श्री-रामशंकरः ॥ १५ ॥

धर्म-शास्त्रे तथा पूर्व-तन्त्रे बुद्धिम् अवाप सः ।  
तस्य पुत्र-त्रयं तत्र ज्येष्ठो नारायणाह्वयः ॥ १६ ॥

श्रुति-स्मृति-तद्-अर्थेषु सम्यक्-श्रद्धा-समन्वितः ।  
कोदण्ड-पूर्व-कैर् वर्णैर् नाम्ना रामेति विश्रुतः ॥ १७ ॥

कनिष्ठो मध्यमस् तत्र राम-सुब्ब्व् इति विश्रुतः ।  
शिव-रामार्थ-संज्ञानां देशिकानां महात्मनाम् ॥ १८ ॥

प्रसादात् सर्व-शास्त्रज्ञो राम-दास्य-रसानुभूः ।  
तेनायं रचितो ग्रन्थो लोकानुग्रह-काम्यया ॥ १९ ॥

***
<div style="text-align: center;">

**इति विष्णु-द्वेषकर-महा-शैव-मत-मर्दनं संपूर्णम् ।**

</div>
***

[[P70]]
(Blank Page)
***

[[P71]]
#### शुद्धिसूचिका

| दृष्टम् | पङ्क्तिः | शुद्धपाठः            |
| :----: | :----: | :-------------------- |
| ६.     | ३.     | इत्युपक्रम्य            |
| ११.    | २९.    | मन्त्रस्यायमर्थः       |
| १४.    | २०.    | विष्णोर्यज्ञशब्दस्य     |
| १६.    | १३.    | सर्वदेवकर्तृक०         |
| "      | १६.    | मनुष्येषु              |
| २३.    | २४.    | ०विष्ण्वर्चक०         |
| २४.    | १८.    | दर्शनात्              |
| २५.    | ११.    | ०वचनाभ्यां            |
| २६.    | २१.    | ०ऽर्जुनेन             |
| ४६.    | १५.    | कस्यचिच्छ्रुति०        |
+++
title = "०३"

+++
३,३.१.१  
सर्ववेदान्तप्रत्ययं चोदनाद्यविशेषात् । ब्रह्मसूत्र  ३,३.१ ।  
पूर्वेण सङ्गतिमाह  
व्याख्यातं विज्ञेयस्य ब्रह्मण इति ।  
निरूपाधिब्रह्मतत्त्वगोचरं विज्ञानं मन्वान आक्षिपति  
ननु विज्ञेयं ब्रह्मेति ।  
सावयवस्य ह्यवयवानां भेदात्तदवयवविशिष्टब्रह्मगोचराणि विज्ञानानि गोचरभेदाद्भिद्येरन्नित्यवयवा ब्रह्मणो निराकृताः पूर्वापरादीत्यनेन ।  
नच नानास्वभावं ब्रह्म यतः स्वभावभेदाद्भिन्नानि ज्ञानानीत्युक्तम्  
एकरसमिति ।  
धनङ्कठिनम् ।  
नन्वेकमप्यनेकरूपं लोके दृष्टं, यथा सोमशर्मैकोऽप्याचार्यो मायुलपिता पुत्रो भ्राता भर्ता जामाता द्विजोत्तम इत्यनेकरूप इत्यत उक्तम्  
एकरूपत्वाच्च ।  
एकस्मिन् गोचरे सम्भवन्ति बहूनि विज्ञानानि न त्वनेकाकारणीत्युक्तम्  
अनेकरूपाणि ।  
रूपमाकारः ।  
समाधत्ते  
उच्यतेसगुणेति ।  
तत्तद्गुणोपाधानब्रह्मविषया उपासनाः प्राणादिविषयाश्च दृष्टादृष्टक्रमुक्तिफला विषयभेदाद्भिद्यन्त इत्यर्थः ।  
तत उपपन्नो विमर्श इत्याह  
तेष्वेषा चिन्ता ।  
पूर्वपक्षं गृह्णाति  
तत्रेति ।  
नाम्नस्तावदिति ।  
अस्तिऽअथैष ज्योतिःेतेन सहस्रदक्षिणेन यजेतऽइति ।  
तत्र संशयःकिं यजेतेति सन्निहितज्योतिष्टोमानुवादेन सहस्रदक्षिणालक्षणगुणविधानम्, उतैतद्गुणविशिष्टकर्मान्तरविधानमिति ।  
किं तावत्प्राप्तम्, ज्योतिष्टोमस्य प्रक्रान्तत्वाद्यजेतेति तदनुवादाज्ज्योतिरिति प्रातिपदिकमात्रं पठित्वा एतेनेत्यनुकृष्य कर्मसामानाधिकरण्येन  
कर्मनामव्यवस्थापनात्, कर्मणश्चानुवाद्यत्वेन तत्तन्त्रस्य नाम्नोऽपि तथैव व्यवस्थापनात्, ज्योतिःशब्दस्यऽवसन्ते वसन्ते ज्योतिषाऽइति च   
ज्योतिष्टोमे योगदर्शनात्नामैकदेशेन च नामोपलक्षणस्य लोकसिद्धत्वाद्भीमसेनोपलक्षणभीमपदवत्, अथशब्दस्य   
चानन्तर्यार्थस्यासम्बन्धित्वेऽनुपपत्तेः, गुणविशिष्टकर्मान्तरविधेश्च गुणमात्रविधानस्य लाघवात्, द्वादशशतदक्षिणायाश्चोत्पत्त्यशिष्टतया   
समशिष्टतया सहस्रदक्षिणया सह विकल्पोपपत्तेः, प्रकृतस्यैव ज्योतिष्टोमस्य सहस्रदक्षिणालक्षणगुणविधानार्थमयमनुवादो न तु कर्मान्तरमिति   
प्राप्तम् ।  
एवं प्राप्त उच्यतेभवेत्पूर्वस्मिन् गुणविधिर्यदि तदेव प्रकरणं स्यात् ।  
विच्छिन्नं तु तत् ।  
तथाहि सन्निधावपि पूर्वासम्बद्धार्थं सञ्ज्ञान्तरं प्रतीयमानम्ऽअन्यायश्चानेकार्थत्वम्ऽइति न्यायादुत्सर्गतोर्ऽथान्तरार्थत्वात्पूर्वबुद्धिं   
व्यवच्छिनत्त्यपूर्वबुद्धिं च प्रसूत इति लोकसिद्धम् ।  
न जातु देहि देवदत्ताय गामथ देवाय वाजिनमिति देवशब्दाद्देवदत्तं वाजिभाजमवस्यन्ति लौकिकाः ।  
तथा चोपरिष्टात्ऽयजेतऽइति श्रूयमाणमसम्बद्धार्थपदव्यवायात्तत्कर्मबुद्धिमनादधत्तत्र गुणविधानमात्रासमर्थं कर्मान्तरमेव विधत्ते ।  
न चैकत्रानुपपत्त्या लक्षणया ज्योतिःशब्दो ज्योतिष्टोमे प्रवृत्त इत्यसत्यामनुपपत्तौ लाक्षणिको युक्तः ।  
नहि गाङ्गायां घोष इत्यत्र गाङ्गापदं लाक्षणिकमिति मीनो गाङ्गायामित्यत्रापि लाक्षणिकं भवति ।  
भेदेऽपि च प्रथमं सञ्ज्ञान्तरेणोल्लिखिते यजिशब्दसामानाधिकरण्यं कर्मनामधेयतामात्रतामावहति नतु सञ्ज्ञान्तरोपजनितां   
भेदधियमपनेतुमुत्सहते ।  
तथा चाथशब्दोऽधिकारार्थः प्रकरणान्तरतामवद्योतयति ।  
एषशब्दश्चाधिक्रियमाणपरामर्शक इति सोऽयं सञ्ज्ञान्तराद्भेद इति ।  
भवतु सञ्ज्ञान्तरात्कर्मभेदः प्रस्तुते तु किमायातमित्यत आह  
अस्ति चात्र वेदान्तान्तरविहितेष्विति ।  
यथैव काठकादिसमाख्या ग्रन्थे प्रयुज्यन्त एवं ज्ञानेऽपि लौकिकाः ।  
न चास्ति विशेषो यतो ग्रन्थे मुख्याविज्ञाने गौणी भवेत् ।  
प्रणयनं च ग्रन्थज्ञानयोरभिन्नं प्रवृत्तिनिमित्तम् ।  
तस्माज्ज्ञानस्यापि वाचिका समाख्या ।  
तथाच यदा ज्योतिष्टोमसन्निधौ श्रूयमाणं समाख्यान्तरं तत्प्रतीकमपि कर्मणो भेदकं तदा कैव कथा शाखान्तरीये   
विप्रकृष्टतमेऽतत्प्रतीकभूतसमाख्यान्तराभिधेये ज्ञात इति ।  
तथा रूपभेदोऽपि कर्मभेदस्य प्रतिपादकः प्रसिद्धो यथाऽवैश्वदेव्यामिक्षा वाजिभ्यो वाजिनम्ऽइत्येवमादिषु ।  
इदमाम्नयतेऽतप्ते पयसि दध्यानयति सा वैश्वदेव्यामिक्षाऽइति ।  
अत्र हि द्रव्यदेवतासम्बन्धानुमितो यागो विधीयते ।  
तदनन्तरं चेदमाम्नायतेऽवाजिभ्यो वाजिनम्ऽइति ।  
अत्रेदं सन्दिह्यतेकिं पूर्वस्मिन्नेव कर्मणि वाजिनं गुणो विधीयते उत कर्मान्तरं द्रव्यदेवतान्तरविशिष्टमपूर्वं विधीयत इति ।  
किं तावत्प्राप्तम्, द्रव्यदेवतान्तरविशिष्टकर्मान्तरविधौ विधिगौरवप्रसङ्गात्कर्मान्तरापूर्वान्तरकल्पनागौरवप्रसङ्गाच्च न कर्मान्तरविधानमपि तु   
पूर्वस्मिन्नेव कर्मणि वाजिनद्रव्यविधिः ।  
न चोत्पत्तिशिष्टमिक्षागुणावरोधात्तत्र वाजिनमलब्धावकाशं कर्मान्तरं गोचरयतीति युक्तम् ।  
उभयोरपि वाक्ययोः समसमयप्रवृत्तेरामिक्षावाजिनयोरुत्पत्तौ समं शिष्यमाणत्वेन नामिक्षायाः शिष्टत्वम् ।  
तत्कथमनयावरुद्धं कर्म न वाजिनं निविशेत् ।  
न च वैश्वदेवीत्यत्र श्रौत आमिक्षासम्बन्धो विश्वेषां देवानां येन वाजिनसम्बन्धाद्वाक्यगम्याद्बलवान्भवेदुभयोरपि पदान्तरापेक्षप्रतीतितया   
वाक्यगम्यत्वाविशेषात् ।  
नो खलु वैश्वदेवीत्युक्ते आमिक्षापदानपेक्षामामिक्षामध्यवस्यामः ।  
अस्तु वा श्रौतत्वं तथापि वाजिभ्य इति पदं वाजमन्नमामिक्षा तदेषामस्तीति व्युत्पत्त्या तत्सम्बन्धिनो विश्वान्देवानुपलक्षयति ।  
यद्यपि विश्वदेवशब्दाद्वाजिपदं भिन्नं, येन च शब्देन चोदना तेनैवोद्देशे  
देवतात्वं न शब्दान्तरेणान्यथार्थैकत्वेन सूर्यादित्यपदयोः सूर्यादित्यचर्वोरेकदैवत्यप्रसङ्गात्, तथापि वाजिन्नितीनेः सर्वनामार्थे   
स्मरणात्सन्निहितस्य च सर्वनामार्थत्वात्, विश्वेषां देवानां च विश्वदेवपदेन सन्निधापनात्तत्पदपुरःसरा एवैते वाजिपदेनोपस्थाप्या न तु   
सूर्यादित्यपदवत्स्वतन्त्राः ।  
तथाच तदुपलक्षणार्थं वाजिपदं विश्वदेवोपहितामेव देवतामुपलक्षयतीति न शब्दान्तरोद्देवताभेदः ।  
ततश्चामिक्षासम्बन्धोपजीवनेन विश्वेभ्यो वाजिनं विधीयमानं नामिक्षया बाध्यते किन्तु तया सह समुच्चीयत इति न कर्मान्तरमपि तु वाक्याभ्यां   
द्रव्ययुक्तमेकं कर्म विधीयत इति प्राप्त उच्यतेस्यादेतदेवं यदि वैश्वदेवीति तद्धितश्रुत्यामिक्षा नोच्येत ।  
तद्धितस्य त्वस्येति सर्वनामार्थे स्मरणात्सन्निहितस्य च विशेष्यस्य सर्वनामार्थत्वात्तत्रैव तद्धितस्यापि वृत्तिर्नतु विश्वेषु देवेषषु ।  
न तत्सम्बन्धे, नापि तत्सम्बन्धिमात्रे ।  
नन्वेवं सति कस्माद्वैश्वदेवीशब्दमात्रादेव नामिक्षां प्रतीमः किमिति चामिक्षापदमपेक्षामहे ।  
तद्धितान्तस्य पदस्याभिधानापर्यवसानान्न प्रतीमस्तत्पर्यवसानाय चापेक्षामहे ।  
अवसिताभिधानं हि पदं समर्थमर्थधियमाधातुम् ।  
इदं तु सन्निहितविशेषाभिधायि तत्सन्निधिमपेक्षमाणं सन्निधापकमामिक्षापदमपेक्षत इति कुत आमिक्षापदानपेक्ष आमिक्षाप्रत्ययप्रसङ्गः ।  
कुतो वा तत्रानपेक्षा ।  
अतश्च सत्यामपि पदान्तरापेक्षायां यत्पदं पदान्तरापेक्षमभिधत्ते तत्प्रमाणभूतप्रथमभाविपदावगम्यत्वाच्छ्रौतं बलीयश्च ।  
यत्तु पर्यवसिताभिधानपदाभिहितपदार्थवगमगम्यं तत्तच्चरमप्रतीतिवाक्यगम्यं दुर्बलं चेति   
तद्धितश्रुत्यवगतामिक्षालक्षणगुणावरोधात्पूर्वकर्मासंयोगि वाजिनद्रव्यं ससम्बन्धि पूर्वस्माद्भिनत्ति ।  
एवञ्च सति नित्यवदवगधानपेक्षसाधनभावामिक्षा न वाचिनद्रव्येण सह विकल्पसमुच्चयौ प्राप्स्यति ।  
नचाश्वत्वे निरीढत्वादनपेक्षवृत्ति वाजिपदं कथञ्चिद्यौगिकं सापेक्षावृत्ति विश्वदेवशब्दां देवतां वैश्वदेवीपदादामिक्षाद्रव्यं   
प्रत्युपसर्जनीभूतामवगतामुपलक्षयिष्यति ।  
प्रकृतं हि सर्वनामपदगोचरः ।  
प्रधानं च प्रकृतमुच्यते नोपसर्जनम् ।  
प्रामाणिके च विधिकल्पनागौरवे अभ्युपेतव्ये एव प्रमाणस्य तत्त्वविषयत्वात् ।  
तस्माद्यथेह पूर्वकर्मासम्भविनो गुणात्कर्मभेद एवमिहापि पञ्चाग्निविद्यायाः षडग्निविद्या भिन्ना, एवं प्राणसंवादेषूनाधिकभावेन विद्याभेद इति ।  
तथा धर्मविशेषोऽपि कर्मभेदस्य प्रतिपादक इति ।  
तथाहिकारीरिवाक्यान्यधीयानास्तैत्तिरीया भूमौ भोजनमाचरन्ति नाचरन्त्यन्ये ।  
तथाग्निमधीयानाः केचिदुपाध्यायस्योदकुम्भमाहरन्ति नाहरन्त्यन्ये ।  
तथाश्वमेधमधीयानाः केचिदश्वस्य घासमानयन्ति नानयन्त्यन्ये ।  
केचित्त्वाचरन्त्यन्यमेव धर्मम् ।  
नच तान्येव कर्माणि भूमिभोजनादिजनितमुपकारमाकाङ्क्षन्ति नाकाङ्क्षन्ति चेति युज्यते ।  
अतोऽवगम्यते भिन्नानि तासु शाखासु कर्माणीति ।  
अस्तु प्रस्तुते किमायातमित्यत आह  
अस्ति चात्रेति ।  
अन्येषां शाखिनां नास्तीति शेषः ।  
एवं पुनरुक्त्यादयोऽपीति ।  
ऽसमिधो यजतिऽइत्यादिषु पञ्चकृत्वोऽभ्यस्तो यजतिशब्दः ।  
तत्र किमेका कर्मभावना किंवा पञ्चैवेति ।  
किं तावत्प्राप्तं, धात्वर्थानुबन्धभेदेन शब्दान्तराधिकरणे भावनाभेदाभिधानाद्धात्वर्थस्य च धातुभेदमन्तरेण भेदानुपपत्तेःऽसमिधो यजतिऽइति   
प्रथमभाविना वाक्येन विहिता कर्मभावना विपरीवर्तमानोपरितनैर्वाक्यैरनूद्यते ।  
नच प्रयोजनाभावादननुवादः प्रमाणसिद्धस्याप्रयोजनस्याननुयोज्यत्वात् ।  
कर्मभावनाभेदे चानेकापूर्वकल्पनाप्रसङ्गादेकापूर्ववान्तरव्यापारमेकं कर्मेति प्राप्तम् ।  
एवं प्राप्त उच्यतेपरस्परानपेक्षाणि हि समिदादिवाक्यानीति ।  
सर्वाण्येव प्राथम्यार्हण्यपि युगपदध्ययनानुपपत्तेः क्रमेणाधीतानीति ।  
न त्वयमेषां प्रयोजकः क्रमः ।  
परस्परापेक्षाणामेकवाक्यत्वे हि प्रयोजकः स्यात् ।  
तेन प्राथम्याभावात्प्राप्तमित्येव नास्तीति कस्य कोऽनुवादः ।  
कथञ्चिद्विपरिवृत्तिमात्रस्यौत्सर्गिकाप्रवृत्तप्रवर्तनालक्षणविधित्वापवादसामर्थ्याभावात् ।  
गुणश्रवणे हि गुणविशिष्टकर्मविधाने विधिगौरवभिया गुणमात्रविधानलाघवाय कर्मानुवादापेक्षायां विपरिवृत्तेरुपकारः ।  
यथाऽदध्ना जुहोतिऽइति दधिविधिपरे वाक्ये विपरिवृत्त्यपेक्षायाम्ऽअग्निहोत्रं जुहेतिऽइति विहितस्य होमस्य  
विपरीवर्तमानस्यानुवादः ।  
न चात्र गुणाद्भेदः, समिदादिपदानां कर्मनामधेयानां गुणवचनत्वाभावात् ।  
अगृह्यमाणविशेषतया च किंवचनविहितकिङ्कर्मानुवादेन कस्य गुणविधित्वमिति न विनिगम्यते ।  
न चापूर्वा नाम ज्योतिरादिवद्विधानसम्बन्धं प्रथममवगतं, यतः पूर्वबुद्धिविच्छेदेन विधीयमानं कर्म पूर्वस्मात्सञ्ज्ञातो व्यवच्छिन्द्यात् ।  
किन्तु प्रथमत एव कर्मसामानाधिकरण्येनावगताः समिदादयस्तद्वशात्कर्मनामधेयतां प्रतिपद्यमाना आख्यातस्यानुवादत्वेऽनुवादा विधित्वे   
विधयो न तु स्वातन्त्र्येण कस्यचिदीशते ।  
तस्मात्स्वरससिद्धाप्राप्तकर्मविधिपरत्वात्कर्मण्ययमभ्यासो भावनानुबन्धभूतानि भिन्दानो भावनां भिनत्ति यथा तथा शाखान्तरविहिता अपि   
विद्याः शाखान्तरविहिताभ्यो विद्याभ्योऽभ्यासो भेत्स्यतीति ।  
अशक्तेश्च ।  
नह्येकः पुरुषः सर्ववेदान्तप्रत्ययात्मिकामुपासनामुपसंहर्तुं शक्नोति   
सर्ववेदान्ताध्ययनासामर्थ्यादनधीतार्थोपसंहारेऽध्ययनविधानवैयथ्र्यप्रसङ्गात् ।  
प्रतिशाखं भेदे तूपासनानां नायं दोषः ।  
समाप्तिभेदाच्च ।  
केषाञ्चित्शाखिनामोङ्कारसार्वात्म्यकथने समाप्तिः ।  
केषाञ्चिदन्यत्र ।  
तस्मादप्युपासनाभेदः ।  
अन्यार्थदर्शनादपि भेदः ।  
तथाहिऽनैतदचीर्णव्रतोऽधीतेऽइति अचीर्णव्रतस्याध्ययनाभावदर्शनादुपासनाभावः ।  
क्वचिदचीर्णव्रतस्याध्ययनदर्शनादुपासनावगम्यते ।  
तस्मादुपासनाभेद इति ।  
अत्र सिद्धान्तमाह  
सर्ववेदान्तप्रत्ययं चोदनाद्यविशेषात् ।  
तद्व्याचष्टे  
सर्ववेदान्तप्रत्ययानि सर्ववेदान्तप्रमाणानिविज्ञानानि तस्मिंस्तस्मिन् वेदान्ते तानि तान्येव भवितुमर्हन्ति ।  
यान्येकस्मिन् वेदान्ते तान्येव वेदान्तान्तरेष्वपीत्यर्थः ।  
चोदनाद्यविशेषात् ।  
आदिशब्देन संयोगरूपाख्याः सङ्गृह्यन्ते ।  
अत्र च चोद्यत इति चोदना पुरुषप्रयत्नः ।  
स हि पुरुषस्य व्यापारः ।  
तत्र खल्वयं होमादिधात्वर्थावच्छिन्ने प्रवर्तते ।  
तस्य देवतोद्देशेन त्यागस्यासेचनादिकस्यावच्छेद्यः पुरुषप्रयत्नः स एव शाखान्तरे यथैवमिहापि प्राणज्येष्ठत्वश्रेष्ठत्ववेदनविषयः पुरुषप्रयत्नः स   
एव शाखान्तरेष्वपीति ।  
एवं फलसंयोगोऽपि ज्येष्ठश्रेष्ठभवनलक्षणः स एव ।  
रूपमपि तदेव ।  
यथा यागस्य यदेकस्यां शाखायां द्रव्यदेवतारूपं तदेव शाखान्तरेष्वपीति ।  
एवं वेदनस्यापि यदेकत्र प्राणज्येष्ठत्वश्रेष्ठत्वरूपं विषयस्तच्छाखान्तरेष्वपीति ॥१॥  
__________________________________________________________________________  
__________________  
३,३.१.२  
कञ्चिद्विशेषमिति ।  
युक्तं यदग्नीषोमीयस्योत्पन्नस्य पश्चादेकादशकपालत्वादिसम्बन्धेऽप्यभेद इति ।  
यथोत्पन्नस्य तस्य सर्वत्र प्रत्यभिज्ञायमानत्वादिह त्वग्निषूत्वपत्तिगत एव गुणभेद इति कथं वैश्वदेवीवन्न भेदक इति विशेषः ।  
तमिमं विशेषमभिप्रेत्याशङ्कते सूत्रकारः  
भेदान्नेति चेदिति  । ब्रह्मसूत्र  ३,३.२  ।  
परिहारः सूत्रावयवः  
न एकस्यामपीति  । ब्रह्मसूत्र  ३,३.२  ।  
पञ्चैव साम्पादिका अग्नयो वाजसनेयिनामपि छान्दोग्यानामिव विधीयन्ते ।  
षष्ठस्त्वग्निः सम्पद्व्यतिरेकायानूद्यते न तु विधीयते ।  
वैश्वदेव्यां तूत्पत्तौ गुणो विधीयत इति भवतु भेदः ।  
अथवा छान्दोग्यानामपि षष्ठोऽग्निः पठ्यत एव ।  
अथवा भवतु  
वाजसनेयिनां षष्ठाग्निविधानं मा च भूच्छान्दोग्यानां तथापि पञ्चत्वसङ्ख्याया अविधानान्नोत्पत्तिशिष्टत्वं सङ्ख्यायाः किन्तूत्पन्नेष्वग्निषु प्रचयशिष्टा   
सङ्ख्यानूद्यते साम्पादिकानग्नीनवच्छेतुं, तेन येषामुत्पत्तिस्तेषां प्रत्यभिज्ञानात् ।  
अप्रत्यभिज्ञायमानायाश्च सङ्ख्याया अनुवाद्यत्वेनानुत्पत्तेर्विधीयमानस्य चाधिकस्य षोडशिग्रहणवद्विकल्पसम्भवान्न शाखान्तरे ज्ञानभेदः ।  
उत्पत्तिशिष्टत्वेऽसिद्धे प्राणसंवादादयोऽपि भवन्ति प्रत्यभिज्ञानादभिन्नास्तासु तासु शाखास्विति ॥२॥  
__________________________________________________________________________  
__________________  
३,३.१.३  
स्वाध्यायस्य तथात्वेन हि समाचारेऽधिकाराच्च सववच्च तन्नियमः  । ब्रह्मसूत्र  ३,३.३ ।  
यैराथर्वणिकग्रन्थोपाया विद्या वेदितव्यां तेषामेव शिरोव्रतपूर्वाध्ययनप्राप्तग्रन्थबोधिता फलं प्रयच्छति नान्यथा ।  
अन्येषां तु छान्दोग्यादीनां सैव विद्या चीर्णशिरोव्रतानां फलदेत्याथर्वणग्रन्थाध्ययनसम्बन्धादवगम्यते ।  
तत्सम्बन्धश्च वेदव्रतेनेतिऽनैतदचीर्णव्रतोऽधीतेऽइति समाम्नानादवगम्यते ।  
ऽतेषामेवैतां ब्रह्मविद्यां वदेतऽइति विद्यासंयोगेऽप्येतामिति प्रकृतपरामर्शिना सर्वनाम्नाध्ययनसम्बन्धाविरोधादाथर्वविहितैव विद्योच्यत इति ।  
सवा होमाः सप्त सौर्यादयः शतौदनान्ता अथर्वणिकानां त एकस्मिन्नेवार्थर्वणिकेऽग्नौ क्रियन्ते न त्रेतायाम् ॥३॥  
__________________________________________________________________________  
__________________  
३,३.१.४  
विद्यैकत्वं  
दर्शयति च  । ब्रह्मसूत्र  ३,३.४ ।  
भूयोभूयो विद्यैकत्वस्य वेददर्शनाद्यत्रापि सगुणब्रह्मविद्यानां न साक्षाद्वेद  
एकत्वमाह तासामपि तत्प्रायपठितानां तद्विधानां प्रायदर्शनादेकत्वमेव ।  
तथाह्यग्र्यप्राये लिखितं दृष्ट्वा भवेदयमग्र्य इति बुद्धिरिति ।  
यच्च काठकादिसमाख्ययोपासनाभेद इति तदयुक्तम् ।  
एता हि पौरुषेय्यः समाख्याः काठकादिप्रवचनयोगात्तासां शाखानां न तूपासनानाम् ।  
नह्येताः कठादिभिः प्रोक्ता नच कठाद्यनुष्ठानमासामितरानुष्ठानेभ्यो विशेष्यते ।  
नच कठप्रोक्तानिमित्तमात्रेण ग्रन्थे प्रवृत्तौ तद्योगाच्च कथञ्चिल्लक्षणयोपासनासु प्रवृत्तौ सम्भवन्त्यामुपासनाभिधानामप्यासां शक्यं कल्पयितुम् ।  
नच तद्भेदाभेदौ ज्ञानभेदाभेदप्रयोजकौ, मा भूद्यथास्वमासामभेदाज्ज्ञानानामेकशाखागतानामैक्यम् ।  
कठादिपुरुषप्रवचननिमित्ताश्चैताः समाख्याः कठादिभ्यः प्राक्नासन्निति तन्निबन्धनो ज्ञानभेदो नासीदिदानीं चास्तीति दुर्घटमापद्येत ।  
तस्मान्न समाख्यातो भेदः ।  
अभ्यासोऽपि नात्र भेदकः ।  
युक्तं यदेकशाखागतो यजत्यभ्यासः समिदादीनां भेदक इति ।  
तत्र हि विधित्वमौत्सर्गिकमज्ञातज्ञापनमप्रवृत्तप्रवर्तनं च कुप्येयाताम्ऽशाखान्तरे त्वध्येतृपुरुषभेदादेकत्वेऽपि नौत्सर्गिकविधित्वव्याकोप इति ।  
अशक्तिरपि न भेदहेतुः स्वाध्यायोऽध्येतव्य इति स्वशाखायामध्ययननियमः ।  
ततश्च शाखान्तरपरीयानर्थानन्येभ्यस्तद्विद्येभ्योऽधिगम्योपसंहरिष्यति ।  
समाप्तिश्चैकस्मिन्नपि तत्सम्बन्धिनि समाप्ते तस्य व्यपदिश्यते ।  
यथाध्वर्यवे कर्मणि ज्योतिष्टोमस्य समाप्ति व्यपदिशन्तिऽज्योतिष्टोमः समाप्तःऽइति तस्मात्समाप्तिभेदोऽपि न साधनमुपासनाभेदस्य ।  
तदेवमसति बाधके चोदनाद्यविशेषात्सर्ववेदान्तप्रत्ययानि कर्माणि तानि तान्येवेति सिद्धम् ॥४॥  
__________________________________________________________________________  
__________________  
३,३.२.५  
कञ्चिद्विशेषमाशङ्क्य पूर्वतन्त्रप्रसाधितम् ।  
वक्ष्यमाणार्थसिद्ध्यर्थमर्थमाह स्म सूत्रकृत् ॥  
चिन्ताप्रयोजनप्रदर्शनार्थं सूत्रम्  
उपसंहारोऽर्थाभेदाद्विधिशेषवत्समाने च  । ब्रह्मसूत्र  ३,३.५ ।  
अत्रैदमाशङ्कतेभवतु  
सर्वशाखाप्रत्ययमेकं विज्ञानं तथापि शाखान्तरोक्तानां तदङ्गान्तराणां न शाखान्तरोक्ते तस्मिन्नुपसंहारो भवितुमर्हति ।  
तस्यैकस्य कर्मणो यावन्मात्रमङ्गजातमेकस्यां शाखायां विहितं तावान्मात्रेणैवोपकारसिद्धेरधिकानपेक्षणात् ।  
अपेक्षणे चाधिकमपि तत्र विधीयते ।  
नच विहितम् ।  
तस्माद्यथा नैमित्तिकं कर्म सकलाङ्गवद्विहितमपि अशक्तौ यावच्छक्यमङ्गमनुष्ठातुं तावन्मात्रजन्येनोपकारेणौपकृतं   
भवत्येवमिहाप्यङ्गान्तराविधानादेव भविष्यतीति ।  
एवं प्राप्त उच्यतेसर्वत्रैकत्वे कर्मणः स्थिते गृहमेधीयन्यायेन नोपकारावच्छेदो युज्यते ।  
नहि तदेव कर्म सत्तदङ्गमपेक्षते नापेक्षते चेति युज्यते ।  
नैमित्तिके तु निमित्तानुरोधादवश्यकर्तव्ये सर्वाङ्गोपसंहारस्य सदातनत्वासम्भवादुपकारावच्छेदः कल्प्यते ।  
प्राकृतोपकारपिण्डे चोदकप्राप्ते आज्यभागविधानाद्गृहमेधीयेऽप्युपकारावच्छेदः स्यात् ।  
इह तु शाखान्तरे कतिपयाङ्गविधानं तानि विधत्ते नेतराणि परिसञ्चष्टे ।  
नच तदुपकारपिण्डे चोदकप्राप्ते आज्यभागवत्तन्मात्रविधानम् ।  
तस्मात्तत्त्वेन कर्मणां सर्वाङ्गसङ्गम औत्सर्गिकोऽसति बलवति बाधके नापवदितुं युक्त इति ॥५॥  
__________________________________________________________________________  
__________________  
३,३.३.६  
अन्यथात्वं शब्दादिति चेन्नाविशेषात् । ब्रह्मसूत्र  ३,३.६ ।  
द्वया द्विप्रकाराः प्राजापत्या देवाश्चासुराश्च ।  
ततः कानीयसा एव देवा ज्यायसा असुराः ।  
शास्त्रजन्यया सात्त्विक्या बुद्ध्या सम्पन्ना देवाः ।  
ते हि दीव्यन्त इति देवाः ।  
शास्त्रयुक्त्यपरिकल्पितमतयस्तामसवृत्तिप्रधाना असुरा असुभिः प्राणैरनिन्द्रियैरगृहीतैस्तेषु तेषु विषयेषु रमन्त इत्यसुरा अत एव ते ज्यायांसः ।  
यतोऽमी तत्त्वज्ञानवन्तः कानीयसास्तु देवाः ।  
अज्ञानपूर्वकत्वात्तत्त्वज्ञानस्य ।  
प्राणस्य प्रजापतेः सात्त्विकवृत्त्युद्भवस्तामसवृत्त्यभिभवः कदाचित् ।  
कदाचित्तामसवृत्त्युद्भवोऽभिभवश्च सात्त्विक्या वृत्तैः ।  
सेयं स्पर्धा ।  
ते ह देवा ऊचुः, हन्त असुरान् यज्ञ उद्गीथेनात्ययाम असुरान्  
जयामास्मिन्नाभिचारिके यज्ञ उद्गीथलक्षणसामभक्त्युपलक्षितेनोद्गात्रेण कर्मणेति ।  
ते ह वाचमूचुरित्यादिना सन्दर्भेण वाक्प्राणचक्षुःश्रोत्रमनसामासुरपाप्मविद्धतया निन्दित्वा अथ हेममासन्यमास्ये भवमासन्यं मुखान्तर्बिलस्थं   
मुख्यं प्राणं प्राणाभिमानवतीं देवतामूचुस्त्वं न उद्गायेति ।  
तथेत्यभ्युपगम्य तेभ्य एव प्राण उदगायत्तेऽसुरा विदुरनेन प्राणेनोद्गात्रा नोऽस्मान् देवा अत्येष्यन्तीति ।  
तमभिद्रुत्य पाप्मनाविध्यन्नसुरा यथाश्मानमृत्वा प्राप्य मृत्त्वाल्लोष्टो वा विध्वंसत एवं विध्वंसमाना विष्वञ्चोऽसुरा विनेशुः ।  
तदेतत्सङ्क्षिप्याह  
वाजसनेयक इति ।  
तथा छान्दोग्येऽप्येतदुक्तमित्याह  
तथा छान्दोग्येऽपीति ।  
विषयं दर्शयित्वा विमृशति  
तत्र संशय इति ।  
पूर्वपक्षं  
गृह्णाति  
विद्यैकत्वमिति ।  
पूर्वपक्षमाक्षिपति  
ननु न युक्तमिति ।  
एकत्रोद्गातृत्वेनोच्यते प्राण एकत्र चोद्गानत्वेन क्रियाकर्त्रोश्च स्फुटो भेद इत्यर्थः ।  
समाधत्ते  
नैष दोष इति ।  
बहुतररूपप्रत्यभिज्ञा नादप्रत्यभिज्ञायमानं किञ्चिल्लक्षणया नेतव्यम् ।  
न केवलं शाखान्तरे, एकस्यामपि शाखायां दृष्टमेतन्न च तत्र विद्याभेद इत्याह  
वाजसनेत्यकेऽपि चेति ।  
बहुतररूपप्रत्यभिज्ञानानुग्रहाय चोमित्यनेनापि उद्गीथावयवेन उद्गीथ एव लक्षणीय इति पूर्वपक्षः ॥६॥  
__________________________________________________________________________  
__________________  
३,३.३.७  
न वा प्रकरणभेदात्परोवरीयस्त्वादिवत् । ब्रह्मसूत्र  ३,३.७ ।  
बहुतरप्रत्यभिज्ञानेऽपि उपक्रमभेदात्तनुरोधेन चोपसंहारवर्णनादेकस्मिन्वाक्ये तस्यैव चोद्गीथस्य पुनःपुनः सङ्कीर्तनाल्लक्षणायां च छान्दोग्ये  
वाजसनेयके प्रमाणाभावाद्विद्याभेद इति राद्धान्तः ।  
ओङ्कारस्योपास्यत्वं प्रस्तुत्य रसतमादिगुणोपव्याख्यानमोङ्कारस्य ।  
तथाहिभूतपृथिव्योषधिपुरुषवागृक्साम्नां पूर्वस्योत्तरमुत्तरं रसतया सारतयोक्तम् ।  
तेषां सर्वेषां रसतम ओङ्कार उक्तश्छान्दोग्ये ।  
नच विवक्षितार्थभेद इति ।  
एकत्रोद्गीथोद्गातारावुपास्यत्वेन विवक्षितावेकत्र तदवयव ओङ्कार इति ।  
तथा ह्यभ्युदयवाक्ये इति ।  
एवं हि श्रूयतेऽविवा एतं प्रजया पशुभिरर्धयति वर्धयत्यस्य भ्रातृव्यं यस्य हविर्निरुप्तं पुरस्ताच्चन्द्रमा अभ्युदेति स त्रेधा तण्डुलान्विभजेद्ये   
मध्यमाः स्युस्तानग्नये दात्रे पुरोडाशमष्टाकपालं निर्वपेद्ये स्थविष्ठास्तानिन्द्राय प्रदात्रे दधंश्चरुं ये क्षोदिष्ठास्तान् विष्णवे शिपिविष्टाय शृते   
चरुम्ऽइति ।  
तत्र सन्देहःकिं कालापराधे यागान्तरमिदं चोद्यत उत तेष्वेव कर्मसु प्रकृतेषु कालापराधे निमित्ते देवतापनय इति ।  
एष तावदत्र विषयःमावास्यायामेव दर्शकर्मार्थं वेदिक्रियाग्निप्रणयनक्रिया व्रतादिश्च यजमानसंस्कारः ।  
दध्यर्थश्च दोहः ।  
प्रतिपदि च दर्शकर्मप्रवृत्तिरित्यनुष्ठानक्रमस्तात्त्विकः ।  
यस्य तु यजमानस्य कुतश्चिद्भ्रमनिबन्धनाच्चतुर्दश्यामेवामावास्याबुद्धौ प्रवृत्तप्रयोगस्य चन्द्रमा अभ्युदीयते तत्रेदं श्रूयतेऽयस्य हविर्निरुप्तम्ऽइति ।  
तेन यजमानेनाभ्युदितेनामावास्यायामेव निमित्ताधिकारं परिसमाप्य पुरस्तदहरेव वेद्युद्धरणादिकर्म कृत्वा प्रतिपदि दर्शः प्रवर्तयितव्यः ।  
तत्राभ्युदये किं नैमित्तिकमिदं कर्मान्तरं दर्शाच्चोद्यत उत तस्मिन्नेव दर्शकर्मणि पूर्वदेवतापनयनेन देवतान्तरं विधीयत इति ।  
तत्र हविर्भागमात्रश्रवणाच्चरुविधानसामर्थ्याच्च कर्मान्तरम् ।  
यदि हि पूर्वदेवताभ्यो हवींषि विभजेदिति श्रूयते ततस्तान्येव हवींषि देवतान्तरेण युज्यमानानि न कर्मान्तरं गमयितुमर्हन्ति किन्तु प्रकृतमेव कर्म   
तद्धविष्कमपनीतपूर्तदेवताकं देवतान्तरयुक्तं स्यात् ।  
अत्र पुनस्त्रेधा तण्डुलान् विभजेदिति हविष एव मध्यमादिक्रमेण विभागश्रवणादनपनीता हविषि पूर्वदेवता इति पूर्वदवतावरुद्धे हविषि   
देवतान्तरमलब्धावकाशं श्रूयमाणं कर्मान्तरमेव गोचरयेत् ।  
अपिच प्राप्ते  
पूर्वस्मिन् कर्मणि दध्नस्तण्डुलानां पयसस्तण्डुलानां चेन्द्रादिदेवता सम्बन्धश्च विधातव्यः ।  
चरुत्वं चात्र विहितं नास्तीति तदपिव विधातव्यम् ।  
तथा प्राप्ते कर्मण्यनेकगुणविधानाद्वाक्यं भिद्येत ।  
कर्मान्तरं त्वपूर्वं शक्यमेकेनैव प्रयत्नेनानेकगुणविशिष्टं विधातुमिति निमित्ते कर्मान्तरमेव विधीयते ।  
दर्शस्तु लुप्यते कालापराधादिति प्राप्त उच्यतेन कर्मान्तरम् ।  
पूर्वदवतातो हविषो विभागपूर्वं निमित्ते देवतान्तरविधानात् ।  
चर्वर्थस्य चार्थप्राप्तेः ।  
भवेदेतदेवं यदा त्रेधा तण्डुलान् विभजेदिति तण्डुलानां त्रेधा विभागविधानपरमेतद्वाक्यं स्यादपि तु वाक्यान्तरप्राप्तं तण्डुलानां त्रेधात्वमनूद्य   
विभजेदित्येतावद्विधत्ते तत्र वाक्यान्तरालोचनया पूर्वदेवताभ्य इति गम्यते तण्डुलानिति त्वविवक्षितं हविरुभयत्वावत् ।  
तथा च ये मध्यमा इत्यादीनि वाक्यान्यपनीते पूर्ववत्देवतासम्बन्धे हविषस्तस्मिन्नेव कर्मण्यप्रत्यूहं देवतान्तरसम्बन्धं विधातुं शक्नुवन्ति ।  
तथाच द्रव्यमुखेन प्रकृतमुखप्रत्यभिज्ञानात्देवतान्तरसम्बन्धेऽपि न कर्मान्तरकल्पनाभवितुमर्हति ।  
ततश्च समाप्तेऽपि नैमित्तिकाधिकारसिद्ध्यर्थं तान्येव पुनः कर्माण्यनुष्ठेयानि ।  
नच दधनि चरुमिति चरुसप्तम्यर्थयोर्विधानं तयोरप्यर्थप्राप्तत्वात् ।  
प्रकृते हि कर्मणि तण्डुलपेषणप्रथनं पुरोडाशपाकादि दधिपयसी च प्राप्तानि तत्राभ्युदयनिमित्ते दधियुक्तानां पयोयुक्तानां च तण्डुलानां   
विभजेदिति वाक्येन पूर्वदेवतापनयं कृत्वा ये मध्यमा इत्यादिभिर्वाक्यैर्देवतान्तरसम्बन्धः कृतः ।  
नच प्रभूतधिपयः संसक्तैरल्पैस्तण्डुलैः पुरोडाशक्रिया सम्भवति ।  
इति पुरोडाशनिवृत्तौ तदर्थस्य प्रथनस्यापि निवृत्तिरनिवृत्तस्तु पाकोऽपवादाभावात्तथा चार्थप्राप्तश्चोद्यते ।  
भवतु वा अनेकवाक्यकल्पनम् ।  
प्रकृताधिकारावगमबलादस्यापि न्याय्यत्वादिति ।  
तस्मात्तदेवेदं कर्म न तु कर्मान्तरमिति सिद्धम् ।  
पशुकामवाक्ये  
त्वपूर्वकर्मविधिरभ्युदयवाक्यसारूप्येऽपि ।  
ऽयः पशुकामः स्यात्सोऽमावास्यामिष्ट्वा वत्सानपाकुर्याद्ये स्थविष्ठास्तानग्नये सनिमतेऽष्ठाकपालं निर्वपेद्ये मध्यमास्तान् विष्णवे शिपिविष्टाय शृते   
चरुं ये क्षोदिष्ठास्तनिन्द्राय प्रदात्रे दधंश्चरुम्ऽइति ।  
अत्र हि अमावास्यामिष्ट्वेति समाप्ते यागे पशुकामेष्टिविधानं नात्र पूर्वस्य कर्मणोऽननुवृत्तेर्यागान्तरविधिरिति युक्तम् ।  
परोवरीयस्त्वादिवत् ।  
यथोद्गीथोपासनासाम्येऽपि आदित्यगतहिरण्यश्मक्षुत्वादिगुणविशिष्टोद्गीथोपासनातः परोवरीयस्त्वगुणविशिष्टोद्गीथोपासना भिन्ना   
तद्वदिदमपीति ।  
परस्मात्परो वराच्च वरीयानिति परोवरीयानुद्गीथः परमात्मरूपः सम्पन्नः ।  
अत एव अनन्तः ।  
परमात्मदृष्टिमुद्गीथे भवयितुम्ऽआकाशो ह्येवैभ्यो भूतेभ्यो ज्यायान्ऽइत्याकाशशब्देन परमात्मानं निर्दिशति ॥७॥  
__________________________________________________________________________  
__________________  
३,३.३.८  
सञ्ज्ञातश्चेत्तदुक्तमस्ति तु तदपि  । ब्रह्मसूत्र  ३,३.८ ।  
स्फुटतरे भेदावगमे सञ्ज्ञैकत्वं नाभेदसाधनमतिप्रसङ्गपातात् ।  
अपिच श्रुत्यक्षरालोचनयां भेदप्रत्ययोऽन्तरङ्गश्चानपेक्षश्च ।  
सञ्ज्ञैकत्वं तु श्रुतिबाह्यतया बहिरङ्गं च पौरुषेयतया सापेक्षं च ।  
तस्मादुर्बलं नामेदसाधनायालमिति ॥८॥  
__________________________________________________________________________  
__________________  
३,३.४.९  
व्याप्तेश्च समञ्जसम्  । ब्रह्मसूत्र  ३,३.९ ।  
अध्यासो नामेति ।  
गौणी बुद्धिरध्यासः ।  
यथा माणवकेऽनिवृत्तायामेव माणवकबुद्धिव्यपदेशवृत्तौ सिंहबुद्धिव्यपदेशवृत्तिः सिंहो माणवक इति, एवं प्रतिमायां वासुदेवबुद्धिर्नाम्नि च   
ब्रह्मबुद्धिस्तथोङ्कार उद्गीथबुद्धिव्यपदेशाविति ।  
अपवादैकत्वविशेषणानि  
चोक्तानि ।  
एकार्थेऽपि च शब्दद्वयप्रयोगो दृश्यते ।  
यथा वैश्वदेव्यामिक्षा विज्ञानमानन्दम् ।  
व्याख्यायां च पर्यायाणमपि सहप्रयोगो यथा सिन्धुरः करी पिकः कोकिल इति ।  
विमृश्यानध्यवसायलक्षणं पक्षं गृह्णाति  
तत्रान्यतम इति ।  
सिद्धान्तमाहैदमुच्यते  
व्याप्तेश्च ।  
प्रत्यनुवाकं प्रत्यृचमुपक्रमे च समाप्तौ चोकारः सर्दवेदव्यापीति किङ्गतोऽयमोङ्कारस्तत्तदाप्यादिगुणविशिष्टस्तस्मै तस्मै   
कामावाप्त्यादिफलायोपास्यत्वेनाधिक्रियत इत्यपेक्षायामुद्गीथपदेनेति विशिष्यते ।  
उद्गीथपदेनोकाराद्यवयवघटितसामभक्तिभेदाभिधायिना समुदायस्यावयवभावानुपपत्तेस्तत्सम्बन्धवयव ओङ्कारो लक्ष्यते, न   
पुनरोङ्कारेणावयविन उद्गीथस्य लक्षणा ।  
ओङ्कारस्यैवोपरिष्टात्तु तत्तद्गुणविशिष्टस्य तत्तत्फलविशिष्टस्य चोपव्याख्यास्यमानत्वात् ।  
दृष्टश्च समुदायशब्दोऽवयवे लक्षणया यथा ग्रामो दग्धः पटो दग्ध इति तदेकदेशदाहे ।  
अध्यासे तु लक्षणा फलकल्पना च ।  
तथाहि आप्त्यादिगुणकप्रणवोपासनादिदमुद्गीथतोपासनं प्रणवस्यान्यत् ।  
नचात्राप्यादि उपासनेष्विव फलं श्रूयते ।  
तस्मात्कल्पनीयम् ।  
उद्गीथसम्बन्धिप्रणवोपासनाधिकारपरे वाक्ये नायं दोषः ।  
अपिच गौण्या वृत्तेर्लक्षणावृत्तिर्बलीयसी लाघवात् ।  
लक्षणाया हि लक्षणीयपरत्वं पदस्य तस्यैव वाक्यार्थान्तर्भावात् ।  
यथा गाङ्गायां घोष इति लक्ष्यमाणस्य तीरस्य वाक्यार्थेऽन्तर्भावोऽधिकरणतया ।  
गौर्वाहीक इत्यत्र तु गोसम्बन्धितीष्ठन्मूत्रपुरीषादिलक्षणया न तत्परत्वं गोशब्दस्य ।  
अपितु तत्कक्षाध्यवसिततद्गुणयुक्तवाहीकपरत्वमिति गौण्या वृत्तेर्दुर्बलत्वं तदिदमुक्तंलक्षणायामपि त्विति ।  
गौण्यपि वृत्तिर्लक्षणावयवत्वाल्लक्षणोक्ता ।  
यद्यपि  
वैश्वदेवीपदमामिक्षायां प्रवर्तते तथाप्यर्थमेदः स्फुटतरः ।  
आमिक्षापदं हि रूपेणामिक्षायां प्रवर्तते ।  
वैश्वदेवीपदं तु तस्यामेव विश्वदेवविशिष्टायाम् ।  
एवं हि विज्ञानान्दयोरपि स्फुटतरः प्रवृत्तिनिमित्तभेदः सत्यपि ब्रह्मण्यैकार्थ्ये ।  
नच व्याख्यानमुभयोरपि प्रसिद्धार्थत्वाद्भिन्नार्थत्वाच्च ।  
शेषमतिरोहितार्थम् ॥९॥  
__________________________________________________________________________  
__________________  
३,३.५.१०  
सर्वाभेदादन्यत्रेमे  । ब्रह्मसूत्र  ३,३.१० ।  
सर्वाभेदादन्यत्रेति ।  
एवंशब्दस्य सन्निहितप्रकारभेदपरामर्शार्थत्वात्साक्षाच्छब्दोपस्थापितस्य च सन्निधानाच्छाखान्तरगतस्य चानुक्रमतया(?) सन्निधानाभावान्न   
कौषीतकिप्राणसंवादवाक्ये प्राणस्य वसिष्ठत्वादिभिर्गुणैरुपास्यत्वमपि तु ज्येष्ठत्रेष्ठत्वमात्रेणेति पूर्वः पक्षः ।  
सिद्धान्तस्तुसत्यं सन्निहितं परामृशति एवङ्कारो न तु शब्दोपात्तमात्रं सन्निहितम् ।  
किन्तु यच्छब्दाभिहितार्थनान्तरीयकतया प्राप्तं तदपि हि बुद्धौ सन्निहितं सन्निहितमेव ।  
यथाऽयस्य पर्णमयी जुहूर्भवतिऽइत्यव्यभिचारितक्रतुसमन्वयया जुह्वोपस्थापितः क्रतुः ।  
तस्मादुपास्यफलप्रत्यभिज्ञानात्तदव्यभिचारिणः प्रकारभेदस्येहानुक्तस्यापि बुद्धौ सन्निधानात्प्रकृतपरामर्शिनैवङ्कारेण  
परामर्शो युक्त इति सिद्धं कौषीतकिब्राह्मणगतेन तावदेवङ्कारेण शक्यते पराम्रष्टुम् ।  
तथाप्यभ्युपेत्यापि ब्रूम इत्याशयवता भाष्यकृतोक्तम्  
तथापि तस्मिन्नेव विज्ञाने वाजसनेयिब्राह्मणगतेनेति ।  
श्रुतहानिरिति ।  
केवलस्य श्रुतस्य हानिरितरसहितस्य चाक्षुतस्य कल्पना न चेत्यर्थः ।  
अतिरोहितमन्यत् ॥१०॥  
__________________________________________________________________________  
__________________  
३,३.६.११  
आनन्दादयः प्रधानस्य  । ब्रह्मसूत्र  ३,३.११ ।  
गुणवदुपासनाविधानस्य  
वास्तवगुणव्याख्यानाद्विवेकार्थमिदमधिकरणम् ।  
यथैकस्य ब्रह्मणः ।  
संयद्वामत्वादयः सत्यकामादयश्च गुणा न सङ्कीर्येरन् ।  
एवामानन्दविज्ञानत्वादयो विभुत्वनित्यत्वादिभिर्गुणैः प्रदेशान्तरोक्तैर्न सङ्कीर्येरन् ।  
तत्सङ्करे वा संयद्वामत्वादयोऽपि सत्यकामादिभिः सङ्कीर्येरन् ।  
नहि ब्रह्मणो धर्मिणः सत्त्वे कश्चिद्विशेष इति पूर्वः पक्षः ।  
राद्धान्तस्तु वास्तवविधेययोर्वस्तुधर्मतया चानुष्ठेयतया चाव्यवस्थाव्यवस्थे व्यवतिष्ठेते ।  
वस्तुधर्मो हि यावद्वस्तु व्यवतिष्ठते ।  
नासावेकत्रोक्तोऽन्यत्रानुक्तो नास्तीति शक्यं वक्तुम् ।  
विधेयस्तु पुरुषप्रयत्नतन्त्रः पुरुषप्रयत्नश्च यत्र यावद्गुणविशिष्टे ब्रह्मणि चोदितः स तावत्येवावतिष्ठते नाविहितमपि गुणं चोतरीकर्तुमर्हति ।  
तस्य विधितन्त्रत्वाद्विधेश्च व्यवस्थानात् ।  
तस्मादानन्दविज्ञानादयो ब्रह्मतत्त्वात्मतयोक्ता यत्र यत्र ब्रह्म श्रूयते तत्र तत्रानुक्ता अपि लभ्यन्ते ।  
संयद्वामादयश्चोपासनाप्रयत्नविधिविषया यथाविध्यवतिष्ठन्ते न तु यथावस्त्विति सिद्धम् ।  
प्रियशिरस्त्वादीनां तूपास्यत्वमारोप्य न्यायो दर्शितः ।  
तस्य (?)तु संयद्वामादिरुक्तः ।  
मोदनमात्रं मोदः ।  
प्रमोदः प्रकृष्टो मोदस्ताविमौ परस्परापेक्षावुपचयापचयौ ॥११॥  
__________________________________________________________________________  
__________________  
३,३.६.१२  
प्रियशिरस्त्वाद्यप्राप्तिरुपचयापचयौ हि भेदे  । ब्रह्मसूत्र  ३,३.१२ ।  
॥ १२ ॥  
__________________________________________________________________________  
__________________  
३,३.६.१३  
इतरे त्वर्थसामान्यात् । ब्रह्मसूत्र  ३,३.१३ ।  
॥ १३ ॥  
__________________________________________________________________________  
__________________  
३,३.७.१४  
आध्यानाय प्रयोजनाभावात् । ब्रह्मसूत्र  ३,३.१४ ।  
इन्द्रियेभ्यः परा ह्यर्था इति ।  
किमत्र सर्वेषामेवार्थादीनां परत्वं प्रतिपिपादयिषितम्, आहो पुरुषस्यैव तत्प्रतिपादनार्थं चेतरेषां परत्वप्रतिपादनम् ।  
तत्र प्रत्येकमर्थादिपरत्वप्रतिपादनश्रुतेः श्रूयमाणतत्तत्परत्वे च सम्भवति न तत्तदतिकर्मे सर्वेषामेकपरत्वाध्यवसानं न्याय्यम् ।  
न च प्रयोजनाभावादसम्भवः ।  
सर्वेषामेव प्रत्येकं परत्वाभिधानस्याध्यानप्रयोजनत्वात् ।  
तत्तदाध्यानानां च प्रयोजनवत्त्वस्मृतेः ।  
तथाहि स्मृतिःऽदश मन्वन्तराणीह तिष्ठन्तीन्द्रियचिन्तकाः ।  
भौतिकास्तु शतं पूर्णं सहस्रं त्वाभिमानिकाः ॥  
बौद्धा दश सहस्राणि तिष्ठन्ति विगतज्वराः ।  
पूर्णं शतसहस्रं तु तिष्ठन्त्यव्यक्तचिन्तकाः ।  
पुरुषं निर्गुणं प्राप्य कालसङ्ख्या न विद्यते ।  
ऽइति ।  
प्रामाणिकस्य वाक्यभेदस्याभ्युपेयत्वात्प्रत्येकं तेषामर्थादीनां परत्वपराण्येतानि वाक्यानीति प्राप्तय उच्यतेइन्द्रियेभ्यः परा ह्यर्था इत्येष   
तावत्सन्दर्भो वस्तुतत्त्वप्रतिपादनपरः प्रतीयते नाध्यानविधिपरः ।  
तदश्रुतेः ।  
तदत्र यत्प्रत्यस्य साक्षात्प्रयोजनवत्त्वं दृश्यते तत्प्रत्ययपरत्वं सर्वेषाम् ।  
दृष्टं च विष्णोः परमपदज्ञानस्य निखिलानर्थसंसारकारणाविद्योपशमः ।  
तत्त्वज्ञानोदयस्य विपर्यासोपशमलक्षणत्वेत तत्र तत्र दर्शनात् ।  
अर्थादिपरत्वप्रत्ययस्य तु न दृष्टमस्ति प्रयोजनम् ।  
नच दृष्टे सम्भवति अदृष्टकल्पना न्याय्या ।  
नच परमपुरुषार्थहेतुपरत्वे सम्भवति अवान्तरपुरुषार्थतोचिता ।  
तस्माद्दृष्टप्रयोजनवत्त्वात्, पुरुषपरत्वप्रतिपादनार्थोऽयं सन्दर्भ इति गम्यते ।  
किञ्चादरादप्ययमेवास्यार्थ इत्याह  
अपिच परप्रतिषेधेनेति ।  
नन्वत्राध्यानविधिर्नास्ति तत्कथमुच्यते आध्यानायेत्यत आह  
आध्यानायेति ॥१४॥  
__________________________________________________________________________  
__________________  
३,३.७.१५  
आत्मशब्दाच्च  । ब्रह्मसूत्र  ३,३.१५ ।  
अनधिगतार्थप्रतिपादनस्वभावत्वाप्रमाणानां विशेषतश्चागमस्य, पुरुषशब्दवाच्यस्य चात्मनः स्वयं श्रुत्यैव दुरधिगमत्वावधारणाद्वस्तुतश्च   
दुरधिगमत्वादर्थादीनां च  
सुगमत्वात्तत्परत्वमेवार्थादिपरत्वाभिधानस्येत्यर्थः ।  
श्रुतेराशयातिशय इवाशयातिशयः ।  
तत्तात्पर्यतेति यावत् ।  
किञ्च श्रुत्यन्तरापेक्षिताभिधानादप्येवमेव ।  
अर्थादिपरत्वे तु स्वरूपेण विवक्षिते नापेक्षितं श्रुतिराचष्टे इत्याह  
अपिच सोऽध्वनः पारमाप्नोतीति ॥१५॥  
__________________________________________________________________________  
__________________  
३,३.८.१६  
आत्मगृहीतिरितरवदुत्तरात् । ब्रह्मसूत्र  ३,३.१६ ।  
श्रुतिस्मृत्योर्हि लोकसृष्टिः परमेश्वराधिष्ठिता परमेश्वरहिरण्यगर्भकर्तृकोपलब्धा सेयमिह महाभूतसर्गमनभिधाय प्राथमिकी   
लोकसृष्टिरुपलभ्यमानावान्तरेश्वरकार्या प्रागुत्पत्तेरात्मैकत्वावधारणं चावान्तरेश्वरसम्बन्धितया गमयति ।  
पारमेश्वरसर्गस्य महाभूताकाशादित्वादस्य च तद्वैपरीत्यात् ।  
अस्ति हि तस्यैवैकस्य विकारान्तरापेक्षयाग्नत्वमस्ति चेक्षणम् ।  
अपि चैतस्मिन्नैतरेयके पूर्वस्मिन्प्रकरणे प्रजापतिकर्तृकैव लोकसृष्टिरुक्ता ।  
तदनुसारादप्येतदेव विज्ञायते ।  
अपिच ताभ्यो गामानयदित्यादयश्च व्यवहारः श्रुत्योक्ता विशेषवत्स्वात्मपरमात्मसु प्रसिद्धाः ।  
ततोऽप्यवान्तरेश्वर एव विज्ञायते ।  
आत्मशब्दप्रयोगश्चात्रापि दृष्टस्तस्मादपरात्माभिलापोऽयमिति प्राप्त उच्यतिपरमात्मनो गृहीतिरिह यथा इतरेषु सृष्टिश्रवणेषुऽएतस्मादात्मन   
आकाशः सम्भूतःऽइत्यादिषु ।  
तस्मादुत्तरात्स ऐक्षतेतीक्षणपूर्वकस्रष्टृत्वश्रवणादात्मेत्यवधारणाच्च ।  
एतदभिसंहितम्मुख्यं तावत्सर्गात्प्राक्केवलत्वमात्मपदत्वं स्रष्टृत्वं च परमेश्वरस्यात्र भवतः ।  
तदसत्यामनुपपत्तौ नान्यत्र व्याख्यातुमुचितम् ।  
नच महाभूतसृष्ट्यनभिधानेन लोकसृष्ट्यभिधानमनुपपत्तिबीजम् ।  
आकाशपूर्विकायां वस्तुतो ब्रह्मणः सृष्टौ यथा क्वचित्तेजःपूर्वकसृष्ट्यभिधानं न विरुध्यतेऽएतस्मादात्मन आकाशः सम्भूतःऽइति दर्शनात् ।  
आकाशं वायुं सृष्ट्वेति हि तत्र पूरयितव्यमेवहापि महाभूतानि सृष्ट्वेति कल्पनीयम् ।  
सर्वशाखाप्रत्ययत्वेन ज्ञानस्य श्रुतिसिद्ध्यर्थमश्रुतोपलब्धौ यत्नवता भवितव्यं न पुनः श्रुते महाभूतादित्वे सर्गस्य शैथिल्यमादरणीयम् ।  
अपिच स्वाध्यायविध्यधीनग्रहणो वेदराशिरध्ययनविध्यापादितप्रयोजनवदर्थमभिदधानो यथा यथा प्रयोजनाधिक्यमाप्नोति तथा   
तथानुमन्यतेतराम् ।  
यथा चास्य ब्रह्मगोचरत्वे परमपुरुषार्थौपयिकत्वं नैवमन्यगोचरत्वे ।  
तदिदमुक्तम्  
योऽप्ययं व्यापारविशेषानुगम इति ।  
नच लोकसर्गोऽपि हिरण्यगर्भव्यापारोऽपि तु तदनुप्रविष्टस्य परमात्मन इत्यत्रैवोक्तम् ।  
तस्मादात्मैवाग्न इत्युपक्रमात्तद्व्यापारेण चेक्षणेन मध्ये परामर्शादुपरिष्टाच्च भेदजातं महाभूतैः सहानुकम्य ब्रह्मप्रतिष्ठत्वेन ब्रह्मण   
उपसंहाराद्ब्रह्माभिलापत्वमेवास्येति निश्चीयते ।  
यत्र तु पुरुषविधादिश्रवणं तस्य भवेत्त्वन्यपरत्वं गत्यन्तराभावादिति सर्वमवदातम् ।  
अपरः कल्पः ।  
सदुपक्रमस्य सन्दर्भस्यात्मोपक्रमस्य च किमैकार्थ्यमाहोस्विदर्थभेदः ।  
तत्र सच्छब्दस्याविशेषेणात्मनि चानात्मनि च प्रवृत्तेर्नात्मार्थत्वं किन्तु समस्तवस्त्वनुगतसत्तासामान्यार्थत्वं तथा चोपक्रमभेदाद्भिन्नार्थत्वम् ।  
स आत्मा तत्त्वमसीति चोपसंहार उपक्रमानुरोधेन सम्पत्त्यर्थतया व्याख्येयः ।  
तद्धि सत्सामान्यं परमात्मतया सम्पादनीयम् ।  
तद्विज्ञानेन च सर्वविज्ञानं महासामान्यस्य सत्तायाः समस्तवस्तुविस्तारव्यापित्वादित्येवं प्राप्त उच्यतेआत्मगृहीतिर्वाजसनेयिनामिव   
छान्दोग्यानामप्युत्तरात्स आत्मा तत्त्वमसीति तादात्म्योपदेशात् ।  
अस्तु तावदात्मव्यातिरिक्तस्य प्रपञ्चस्य सदसत्त्वाभ्यामनिर्वाच्यतया न सत्त्वं सत्त्वं त्वात्मधातोरेव तत्त्वेन निर्वाच्यत्वात्तस्मादात्मैव सन्निति ।  
अभ्युपेत्याह ।  
सच्छब्दस्य सत्तासामान्याभिधायित्वात्प्रतिव्यक्ति च तस्य प्रवृत्तेरात्मनि  
चान्यत्र च सच्छब्दप्रवृत्तेः संशये सत्युपसंहारानुरोधेन सदेवेत्यात्मन्येवावस्थाप्यते ।  
नीतार्थोपक्रमानुरोधेन ह्युपसंहारवर्णना न पुनः सन्दिग्धार्थेनोपक्रमेणोपसंहारो वर्णनीयः ।  
अपिच सम्पत्तौ फलं कल्पनीयम् ।  
नच सामान्यमात्रे ज्ञाते विशेषज्ञानसम्भवः ।  
न खल्वाकाराद्वृक्षे ज्ञाते शिंशपादयस्तद्विशेषा ज्ञाता भवन्ति ।  
तदेवमवधारणादि सर्वमनात्मार्थत्वे स्यादनुपपन्नमिति छान्दोग्यस्यात्मार्थत्वमेवेति सिद्धम् ।  
अत्र च पूर्वस्मिन् पूर्वपक्षे हिरण्यगर्भोपासना सिद्धान्ते तु ब्रह्मभावनेति ॥१६॥  
__________________________________________________________________________  
__________________  
३,३.८.१७  
अन्वयादिति चेत्स्यादवधारणात् । ब्रह्मसूत्र  ३,३.१७ ।  
॥ १७ ॥  
__________________________________________________________________________  
__________________  
३,३.९.१८  
कार्याख्यानादपूर्वम्  । ब्रह्मसूत्र  ३,३.१८ ।  
विषयमाह  
छन्दोगा वाजसनेयिनश्चेति ।  
अननं प्राणनमनः प्राणः तं प्राणमनग्नं कुर्वन्तः ।  
अनग्नताचिन्तनमिति ।  
मन्यन्त इति मननं ज्ञानं तद्व्यानपर्यन्तमिति चिन्तनमुक्तम् ।  
संशयमाह  
तत्किमिति ।  
खुररवमात्रेणापातत उभयविधानपक्षं गृहीत्वा मध्यमं पक्षमालम्बते पूर्वपक्षी  
अथवाचमनमेवेति ।  
यद्येवमनग्नतासङ्कीर्तनस्य किं प्रयोजनमित्यत आह  
तस्यैव तु स्तुत्यर्थमिति ।  
अयमभिसन्धिःयद्यपि स्मार्तं प्रायत्यार्थमाचमनमस्ति तथापि प्राणोपासनप्रकरणेऽविधानात्तदङ्गत्वेनाप्राप्तमिति विधानमर्थवद्भवति,   
अनृतवदनप्रतिषेध इव स्मार्ते ज्योतिष्टोमप्रकरणे समाम्नातो नानृतं वदेदिति प्रतिषेधो ज्योतिष्टोमाङ्गतयार्थवानिति ।  
राद्धान्तमाह  
एवं प्राप्त इति ।  
चोदयति  
नन्वियं श्रुतिरिति ।  
परिहरति  
नेति ।  
तुल्यार्थयोर्मूलमूलिभावो नातुल्यार्थयोरित्यर्थः ।  
अभिप्रायस्थं पूर्वपक्षबीजं निराकरोति  
न चेयं श्रुतिरिति ।  
क्रत्वर्थपुरुषार्थयोरनृतवदनप्रतिषेधयोर्युक्तमपौनरुक्तम् ।  
इह तु स्मार्तवाचमनं सकलकर्माङ्गतया विहितं प्राणोपासनाङ्गमपीति व्यापकेन स्मार्तेनाचमनविधिना पुनरुक्तत्वादनर्थकम् ।  
नच स्मार्तस्यानेन पौनरुक्त्यं तस्य च व्यापकत्वादेतस्य च प्रतिनियतविषयत्वादिति ।  
मध्यमं पक्षमपाकृत्य प्रथमपक्षमपाकरोति  
अत एव च नोभयविधानम् ।  
युक्त्यन्तरमाह  
उभयविधाने चेति ।  
उपसंहरति  
तस्मात्प्राप्तमेवेति ।  
न चायमनग्नतावाद इति ।  
स्तोतव्याभावे स्तुतिर्नोपपद्यत इत्यर्थः ।  
अपिच मानान्तरप्राप्तेनाप्राप्तं विधेयं स्तूयेत ।  
न चानग्नतासङ्कल्पोऽन्यतः प्राप्तो यतः स्तावको भवेत् ।  
न चाचमनमन्यतोऽप्राप्तं येन विधेयं सत्स्तूयेतेत्याह  
स्वयं चानग्नतासङ्कल्पस्येति ।  
अपि चैकस्य कर्मण एकार्थतैवेत्युचितं तस्य बलवत्प्रमाणवशादनन्यगतित्वे सत्यनेकार्थता कल्प्यते ।  
सङ्कल्पे तु कर्मान्तरे विधीयमाने नायं दोष इत्याह  
न चैवं सत्येकस्याचमनस्येति ।  
अपिच दृष्टिचोदनासाहचर्याद्दृष्टिचोदनैव न्याय्या न चाचमनचोदनेत्याह  
अपिच यदिदं किञ्चेति ।  
यथा हि श्वादिमर्यादस्यान्नस्यात्तुमशक्यत्वादन्नदृष्टिश्चोद्यते एवमिहाप्यपां परिधानासम्भवाद्दृष्टिरेव चोद्यत इत्यन्नदृष्टिविधिसाहचर्याद्गम्यते ।  
अशब्दत्वं च यद्यपि दृष्ट्यभ्यवहारयोस्तुल्यं तथापि दृष्टिः शाब्ददृश्यनान्तरीयकतया साक्षाच्छब्देन क्रियमाणोपलभ्यते ।  
अभ्यवहारस्त्वध्याहरणीयः कथञ्चिद्योग्यतामात्रेणेति विशेषः ।  
किञ्च छान्दोग्यानां वाजसनेयिनां चाचमने प्रायेणाचामन्तीति वर्तमानापदेशः एवं यत्रापि विधिविभक्तिस्तत्रापि जर्तिलयवाग्ववा वा   
जुहुयादितिवद्विधित्वमविवक्षितम् ।  
मन्यन्त इति त्वत्प्राप्तार्थत्वात्समिधो  
यजतीत्यादिवद्विधिरेवेत्याहअपिचाचामन्तीति ।  
शेषमतिरोहितार्थम् ॥१८॥  
__________________________________________________________________________  
__________________  
३,३.१०.१९  
समान एवं चाभेदात् । ब्रह्मसूत्र  ३,३.१९ ।  
इहाभ्यासाधिकरणन्यायेन पूर्वः पक्षः ।  
द्वयोर्विद्याविध्योरेकशाखागतयोरगृह्ममाणविशेषतया कस्य कोऽनुवाद इति विनिश्चयाभावादज्ञातज्ञापनाप्रवृत्तप्रवर्तनारूपस्य च विधित्वस्य   
स्वरससिद्धेरुभयत्रोपासनाभेदः ।  
नच गुणान्तरविधानायैकत्रानुवाद उभयत्रापि गुणान्तरविधानोपलब्धेर्विनिगमनाहेत्वभावात्समानगुणानभिधानप्रसङ्गाच्च ।  
तस्मात्समिधो यजतीत्यादिवदभ्यासादुपासनाभेद इति प्राप्त उच्यतेऐककर्म्यमेकत्वेन प्रत्यभिज्ञानात् ।  
न चागृह्यमाणविशेषता ।  
यत्र भूयांसो गुणा यस्य कर्मणो विधीयन्ते तत्र तस्य प्रधानस्य विधिरितरत्र तु तदनुवादेन कतिपयगुणविधिः ।  
यथा यत्र छत्रचामरपताकाहास्तिकाश्चीयशक्तिकयाष्टीकधानुष्ककार्पाणिकप्रासिकपदातिप्रचयस्तत्रास्ति राजेति गम्यते न तु   
कतिपयगजवाजिपदातिभाजि तदमात्ये, तथेहापि ।  
न चैकत्र विहितानां गुणानामितरत्रोक्तिरनर्थिका प्रत्यभिज्ञानदार्ढ्यार्थत्वात् ।  
अस्तु वास्मिन्नित्यानुवादो नह्यनुवादानामवश्यं सर्वत्र प्रयोजनवत्त्वम् ।  
अनुवादमात्रस्यापि तत्र तत्रोपलब्धेः ।  
तस्मात्तदेव बृहदारण्यकेऽप्युपासनं तद्गुणेनोपसंहारादिति सिद्धम् ॥१९॥  
__________________________________________________________________________  
__________________  
३,३.११.२०  
सम्बन्धादेवमन्यत्रापि  । ब्रह्मसूत्र  ३,३.२० ।  
यद्येकस्यामपि शाखायां तत्त्वेन प्रत्यभिज्ञानादुपासनस्य तत्र विहितानां धर्माणां सङ्करः ।  
तथा सति सत्यस्यैकसस्याभेदान्मण्डलद्वयवर्तिन उपनिषदोरपि सङ्करप्रसङ्गात् ।  
तस्येति च प्रकृतपरामर्शित्वाद्भेदः ।  
सत्यस्य च प्रधानस्य प्रकृतत्वादधिदैवमित्यस्य विशेषणतयोपसर्जनत्वेनाप्रस्तुत्वात्प्रस्तुतस्य च सत्यस्याभेदात्पूर्ववद्गुणसङ्करः ॥२०॥  
__________________________________________________________________________  
__________________  
३,३.११.२१  
इति प्राप्त उच्यते  
न वा विशेषात् । ब्रह्मसूत्र  ३,३.२१ ।  
सत्यं यत्र स्वरूपमात्रसम्बन्धो धर्माणां श्रूयते तत्रैवं स्वरूपस्य सर्वत्र प्रत्यभिज्ञायमानत्वात्तन्मात्रसम्बन्धित्वाच्च धर्माणाम् ।  
यत्र तु सविशेषणं प्रधानमवगम्यते तत्र सविशेषणस्यैव तस्य धर्माभिसम्बन्धो न निर्विशेषणस्य नाप्यन्यविशेषणसहितस्य ।  
नहि दण्डिनं पुरुषमानयेत्युक्ते दण्डरहितः  
कमण्डलुमानानीयते ।  
तस्मादधिदैवं सत्यस्योपनिषदुक्ता न तस्यैवाध्यात्मं भवितुमर्हति ।  
यथा चाचार्यस्य गच्छतोऽनुगमनं विहितं न तिष्ठतो भवति, तस्मान्नोपनिषदोः सङ्करः किन्तु व्यवस्थितिः ।  
तदिदमुक्तंस्वरूपानपायादिति ॥२१॥  
__________________________________________________________________________  
__________________  
३,३.११.२२  
दर्शयति च  । ब्रह्मसूत्र  ३,३.२२ ।  
अतिदेशादप्येवमेव तत्त्वे हि नातिदेशः स्यादिति ॥२२॥  
__________________________________________________________________________  
__________________  
३,३.१२.२३  
सम्भृतिद्युव्याप्त्यपि चातः  । ब्रह्मसूत्र  ३,३.२३ ।  
ऽब्रह्मज्येष्ठा वीर्या सम्भृतानि ब्रह्माग्रे ज्येष्ठं दिवमाततान ।  
ब्रह्म भूतानां प्रथमं तु जज्ञे तेनार्हति ब्रह्मणा स्पर्धितुं कः ।  
ऽब्रह्म ज्येष्ठं येषां तानि ब्रह्मज्येष्ठा जज्ञे आस ।  
यद्यपि तासु तासु शाण्डिल्यादिविद्यास्वायतनभेदपरिग्रहेणाध्यात्मिकायतनत्वं सम्भृत्यादीनां गुणानामाधिदैकत्वमित्यायतनभेदः प्रतिभाति,   
तथापि ज्यायान् दिव इत्यादिना सन्दर्भेणाधिदैविकविभूतिप्रत्यभिज्ञानात्षोडशकलाद्यासु च विद्यास्वायतनाश्रवणादन्ततो ब्रह्माश्रयतया साम्येन   
प्रत्यभिज्ञासम्भवात्सम्बृत्यादीनां गुणानां शाण्डिल्यादिविद्यासु षोडशकलादिविद्यासु चोपसंहार इति पूर्वः पक्षः ।  
राद्धान्तस्तुमिथः समानगुणश्रवणं प्रत्यभिज्ञाय यद्विद्या अपूर्वानपि तत्राश्रुतान्गुणानुपसंहारयति न त्विह सम्भृत्यादिगुणकब्रह्मविद्यायां   
शाण्डिल्यादिविद्यागतगुणश्रवणमस्ति ।  
या तु काचिदाधिदैविकी विभूतिः शाण्डिल्यादिविद्यायां श्रूयते तस्यास्तत्प्रकरणाधीनत्वात्तावन्मात्रं ग्रहीष्यते नैतावन्मात्रेण   
सम्भृत्यादीननुक्रष्टुमर्हति ।  
तत्रैतत्प्रत्यभिज्ञानाभावादित्युक्तम् ।  
ब्रह्मा श्रयत्वेन तु प्रत्यभिज्ञानसमर्थनमतिप्रसक्तम् ।  
भूयसीनामैक्यप्रसङ्गात् ।  
तदिदमुक्तं  
सम्भृत्यादयस्तु शाण्डिल्यादिवाक्यगोचराश्चेति ।  
तस्मात्सम्भृतिश्च द्युव्याप्तिश्च तदिदं सम्भृतिद्युव्याप्त्यपि चातः प्रत्यभिज्ञानाभावान्न शाण्डिल्यादिविद्यासूपसंह्रियत इति सिद्धम् ॥२३॥  
__________________________________________________________________________  
__________________  
३,३.१३.२४  
पुरुषविद्यायामिव चेतरेषामनाम्नानात् । ब्रह्मसूत्र  ३,३.२४ ।  
पुरुषयज्ञत्वमुभयत्राप्यविशिष्टम् ।  
नच विदुषो यज्ञस्येति न सामानाधिकरण्यसम्भवः ।  
यज्ञस्यात्मेत्यात्मशब्दस्य स्वरूपवचनत्वात् ।  
यज्ञस्य स्वरूपं यजमानस्तस्य च चेतनत्वाद्विदुष इति सामानाधिकरण्यसम्भवः ।  
तस्मात्पुरुषयज्ञत्वाविशेषान्मरणावभृथत्वादिसामान्याच्चैकविद्याध्यवसाने उभयत्र उभयधर्मोपसंहार इति प्राप्तम् ।  
एवं प्राप्त उच्यते यादृशं ताण्डिनां पैङ्गिनां च पुरुषयज्ञसम्पादनं तदायुषश्च त्रेधा  
व्यवस्थितस्य सवनत्रयसम्पादनम् ।  
अशिशिषादीनां च दीक्षादिभावसम्पादनं नैवं तैत्तिरीयाणाम् ।  
तेषां न तावत्पुरुषे यज्ञसम्पत्तिः ।  
नह्यात्मा यजमान इत्यत्रायमात्मशब्दः स्वरूपवचनः ।  
नहि यज्ञस्वरूपं यजमानो भवति ।  
कर्तृकर्मणोरभेदाभावात् ।  
चेतनाचेतनयोश्चैक्यानुपपत्तेः यज्ञकर्मणोश्चाचेतनत्वात् ।  
यजमानस्य चेतनत्वात् ।  
आत्मनस्तु चेतनस्य यजमानत्वं च विद्वत्त्वं चोपपद्यते ।  
तथा चायमर्थःेवं विदुषः पुरुषस्य यः सम्बन्धी यज्ञः तस्य सम्बन्धितया यजमान आत्मा तथा चात्मनो यजमानत्वं च विद्वत्सम्बन्धिता च यज्ञस्य मुख्ये   
स्यातामितरथात्मशब्दस्य स्वरूपवाचित्वे विदुषो यज्ञस्येति च यजमानो यज्ञस्वरूपमिति च गौणे स्याताम् ।  
नच सत्यां गतौ तद्युक्तम् ।  
तस्मात्पुरुषयज्ञता तैत्तिरीये नास्तीति तया तावन्न साम्यम् ।  
नच पत्नीयजमानवेदविद्यादिसम्पादनं तैत्तिरीयाणामिव ताण्डिनां पैङ्गिनां वा विद्यते सवनसम्पत्तिरप्येषां विलक्षणैव ।  
तस्माद्भूयो वैलक्षण्ये सति न किञ्चिन्मात्रसालक्षण्याद्विद्यैकत्वमुचितमतिप्रसङ्गात् ।  
अपिच तस्यैवं विदुष इत्यनुवादश्रुतौ सत्यामनेकार्थविधाने वाक्यभेददोषप्रसक्तिरित्यर्थः ।  
अपि चेयं पैङ्गिनां ताण्डिनां च पुरुषयज्ञविद्याफलान्तरयुक्ता स्वतन्त्रा प्रतीयते ।  
तैत्तिरीयाणां तु एवंविदुष इति श्रवणात्पूर्वोक्तपरामर्शात्तत्फलत्वश्रुतेश्च पारतन्त्र्यम् ।  
नच स्वतन्त्रपरन्त्रयोरैक्यमुचितमित्याहअपिच ससन्न्यासामात्मविद्यामिति ।  
उपसंहरतितस्मादिति ॥२४॥  
__________________________________________________________________________  
__________________  
३,३.१४.२५  
वेधाद्यर्थभेदात् । ब्रह्मसूत्र  ३,३.२५ ।  
विचारविषयं दर्शयति  
आथर्वणिकानामिति ।  
आथर्वणिकाद्युपनिषदारम्भे ते ते मन्त्रास्तानि तानि च प्रवर्ग्यादीनि कर्माणि समम्नातीनि ।  
संशयमाह  
किमिम इति ।  
पूर्वपक्षं गृह्णाति  
उपसंहार एवैषां विद्यास्विति ।  
सफला हि सर्वा विद्या आम्नातास्तत्सन्निधौ मन्त्राः ।  
कर्माणि च समाम्नातानिऽफलवत्सन्निधाफलं तदङ्गम्ऽइति न्यायाद्विद्याङ्गाभावेन विज्ञायन्ते ।  
चोदयति  
नन्वेषामिति ।  
नह्यत्र श्रुतिलिङ्गवाक्यप्रकरणस्थानसमाख्यानानि सन्ति विनियोजकानि प्रमाणानि, नहि यथा दर्शपूर्णमासावारभ्य समिदादयः   
समाम्नातास्तथा काञ्चिद्विद्यामारभ्य मन्त्रा वा कर्माणि वा समाम्नातानि ।  
न चासति सामान्यसम्बन्धे सम्बन्धिसन्निधानमात्रात्तादर्थ्यसम्भवः ।  
नच श्रुतस्वाङ्गपरिपूर्णा विद्या एतानाकाङ्क्षितुमर्हति येन प्रकरणापदितसामान्यसम्बन्धानां सन्निधिर्विशेषसम्बन्धाया भवेदित्यर्थः ।  
समाधत्ते  
बाढमनुपलभमाना अपीति ।  
मा नाम भूत्फलवतीनां विद्यानां परिपूर्णाङ्गानामाकाङ्क्षा ॥  
मन्त्राणां तु स्वाध्यायविध्यापादितपुरुषार्थभावानां कर्मणां च प्रवर्ग्यादीनां स्वविध्यापादितपुरुषार्थभावानां पुरुषाभिलषितमाकाङ्क्षतां   
सन्निधानादन्यताराकाङ्क्षानिबन्धो रक्तपटन्यायेन सम्बन्धः ।  
तत्रापि च विद्यानां फलवत्त्वात्तादर्थ्यमफलानां मन्त्राणां कर्मणां च ।  
नच प्रवर्ग्यादीनां पिण्डपितृयज्ञवत्स्वर्गः कल्पनास्पदं, फलवत्सन्निधानेन तदवरोहात् ।  
अनुमानस्यामहे सन्निधिसामार्थ्यादिति ।  
इदं खलु निवृत्ताकाङ्क्षाया विद्यायाः सन्निधाने श्रुतमनाकाङ्क्षाया साकाङ्क्षस्यापि सम्बद्धुमसामर्थ्यात्तस्या अप्याकाङ्क्षामुत्थापयति ।  
उत्थाप्य चैकवाक्यतामुपैति ।  
असमर्थस्य चोपकारकत्वानुपपत्तेः प्रकरणिनं प्रति उपकारसामर्थ्यमात्मनः कल्पयति ।  
नच सत्यपि सामर्थ्ये तत्र श्रुत्या अविनियुक्तं सदङ्गतामुपगन्तुमर्हतीत्यनया परम्परया सन्निधिः श्रुतिमर्थापत्त्या कल्पयति ।  
आक्षिपति  
ननु नैषां मन्त्राणामिति ।  
प्रयोगसमवेतार्थप्रकाशनेन हि मन्त्राणामुपयोगो वर्णितःऽअविशिष्टस्तु वाक्यार्थःऽ  
इत्यत्र ।  
नच विद्यासम्बद्धं कञ्चनार्थं मन्त्रेषु प्रतीमः ।  
यद्यपि च प्रवर्ग्यो न किञ्चिदारभ्य श्रूयते तथापि वाक्यसंयोगेन क्रतुसंयोगेन क्रतुसम्बन्धं प्रतिपद्यते ।  
ऽपुरस्तादुपसदां प्रवर्ग्येण प्रचरन्तिऽइति ।  
उपसदां जुहूवदव्यभिचारितक्रतुसम्बन्धत्वात् ।  
यद्यपि ज्योतिष्टोमविकृतावपि सन्त्युपसदस्तथापि तत्रानुमानिक्यो ज्योतिष्टोमे तु प्रत्यक्षविहितास्तेन शीघ्रप्रवृत्तितया ज्योतिष्टोमाङ्गतैव   
वाक्येनावगम्यते ।  
अपिच प्रकृतौ विहितस्य प्रवर्ग्यस्य चोदकेनोपसद्वत्तद्विकृतावपि प्राप्तिः ।  
प्रकृतौ वा अद्विरुक्तत्वादिति न्यायाज्ज्योतिष्टोमे  
एव विधानमुपसदा सह युक्तं, तदेतदाह  
कथं च प्रवर्ग्यादीनीति ।  
सन्निधानादर्थविप्रकर्षेण वाक्यं बलीय इति भावः ।  
समाधत्ते  
नैष दोषः ।  
सामर्थ्यं तावदिति ।  
यथाऽअग्नये त्वा जुष्टं निर्वपामिऽइति मन्त्रे अग्नये निर्वपामिति पदे कर्मसमवेतार्थप्रकाशके ।  
शिष्टानां तु पदानां तदेकवाक्यतया यथाकथञ्चिद्व्याख्यानमेवमिहापि हृदयपदस्योपासनायां समवेतार्थत्वात्तदनुसारेण तदेकवाक्यतापन्नानि   
पदान्तराणि गौण्या लक्षणया च वृत्त्या कथञ्चिन्नेयानीति नासमवेतार्थता मन्त्राणाम् ।  
नच मन्त्रविनियोगो नोपासनेषु दृष्टो येनात्यन्तादृष्टं कल्प्यत इत्याह  
दृष्टश्चोपासनेष्विति ।  
यद्यपि वाक्येन बलीयसा सन्निधिर्दुर्बलो बाध्यते तथापि विरोधे सति ।  
न चोहास्ति विरोधः ।  
वाक्येन विनियुक्तस्यापि ज्योतिष्टोमे प्रवर्ग्यस्य सन्निधिना विद्यायामपि विनियोगसम्भवात् ।  
यथाऽब्रह्मवर्चसकामो बृहस्पतिसवेन यजेतऽइति ब्रह्मवर्चसफलोऽपि बृहस्पतिसवो वाजपेयाङ्गत्वेन चोद्यतेवाजपेयेनेष्ट्वा बृहस्पतिसवेन   
यजेतेति ।  
अत्र हि क्त्वः समानकर्तृकत्वमवगम्यते धातुसम्बन्धे प्रत्ययविधानात् ।  
धात्वर्थान्तरसम्बन्धश्च कथं च समानः कर्ता स्यात् ।  
यद्यकः प्रयोगो भवेत् ।  
प्रयोगाविष्टं हि कर्तृत्वम् ।  
तच्च प्रयोगभेदे कथमेकम् ।  
तस्मात्समानकर्तृकत्वादेकप्रयोगत्वं वाजपेयबृहस्पतिसवयोर्धात्वर्थान्तरसम्बन्धाच्च ।  
नच  
गुणप्रधानभावमन्तरेणैकप्रयोगता सम्बन्धश्च तत्रापि वाजपेयस्य प्रकरणे समाम्नानाद्वाजपेयः प्रधानम् ।  
अङ्गं बृहस्पतिसवः ।  
नचऽदर्शपूर्णमासाभ्यामिष्ट्वा सोमेन यजेतऽइत्यत्राङ्गप्रधानभावप्रसङ्गः ।  
नह्येतद्वचनं कस्यचिद्दर्शपूर्णमासस्य सोमस्य वा प्रकरणे समाम्नातम् ।  
तथाच द्वयोः साधिकारतया अगृह्यमाणविशेषतया गुणप्रधानभावं प्रति विनिगमनाभावेनाधिष्ठानमात्रविवक्षया लाक्षणिकं   
समानकर्तृकत्वमित्यदोषः ।  
यदि तु कस्याञ्चिच्छाखायामारभ्याधीतं दर्शपूर्णमासाभ्यामिष्ट्वेति ।  
तथाप्यनारभ्याधीतस्यैवारभ्याधीते प्रत्यभिज्ञानमिति युक्तम् ।  
तथा सति द्वयोरपि पृथगधिकारतया प्रतीतं समप्रधानत्वमत्यक्तं भवेदितरथा तु गुणप्रधानभावेन तत्त्यागो भवेत् ।  
तस्मात्कालार्थोऽयं संयोग इति सिद्धम् ।  
सिद्धान्तमुपक्रमते  
एवं प्राप्त इति ।  
हृदयं प्रविध्येत्ययं मन्त्रः स्वरसतस्तावदाभिचारिककर्मसमवेतं सकलैरेव पदैरर्थमभिदधदुपलभ्यते तदस्याभिधानसामर्थ्यलक्षणं लिङ्गं   
वाक्यप्रकरणाभ्यां क्रमाद्बलीयोभ्यामपि बलवत्किमङ्ग पुनः क्रमात्, तस्माल्लिङ्गेन सन्निधिमपोद्याभिचारिककर्मशेषत्वमेवापाद्यते ।  
यद्यपि चोपासनासु हृदयपदमात्रस्य समवेतार्थत्वम् ।  
तथापि तदितरेषां सर्वेषामेव पदानामसमवेतार्थत्वम् ।  
आभिचारिके तु कर्मणि  
सर्वेषामर्थसमवाय इति किमेकपदसमवेतार्थता करिष्यति ।  
नच सन्निध्युपगृहीयासूपासनासु मन्त्रमवस्थापयतीति युक्तम् ।  
हृदयपदस्याभिचारेऽपि समवेतार्थस्येतरपदैकवाक्यतापन्नस्य वाक्यप्रमाणसहितस्याभिचारिकात्कर्मणः   
सन्निधिनाचालयितुमशक्यत्वादेवंऽदेव सवितः प्रसुव यज्ञम्ऽइत्यादेरपि यज्ञप्रसवलिङ्गस्य यज्ञङ्गत्वे सिद्धे जघन्यो विद्यासन्निधिः किं करिष्यति ।  
एवमन्येषामपि श्वेताश्व इत्येवमादीनां केषाञ्चिल्लिङ्गेन केषाञ्चिच्छुत्या केषाञ्चित्प्रमाणान्तरेण प्रकरणेनेति ।  
कस्मात्पुनः सन्निधिर्लिङ्गादिभिर्बाध्यते इत्यत आह  
दुर्बलो हि सन्निधिरिति ।  
प्रथमतन्त्रगतोर्ऽथः स्मार्यते ।  
तत्र तु श्रुतिलिङ्गयोः समवाये समानविषयत्वलक्षणे विरोधे किं बलीय इति चिन्ता ।  
अत्रोदाहरणमस्त्यैन्द्री ऋक्ऽकदाचनस्तरीरसि नेन्द्रऽइत्यादिका श्रुतिर्विनियोकीऽऐन्द्र्या गार्हपत्यमुपतिष्ठतेऽइति ।  
अत्र हि सामर्थ्यलक्षणाल्लिङ्गादिन्द्रे विनियोगः प्रतिभाति ।  
श्रुतेश्च गार्हपत्यमिति द्वितीयातो गार्हपत्यस्य शेषित्वमैन्द्र्येति चतृतीयाश्रुतेरैन्द्र्या ऋचः शेषत्वमवगम्यते ।  
यद्यपि गार्हपत्यमिति द्वितीयाश्रुतेराग्नेयीमृचं प्रति गार्हपत्यस्य शेषित्वेनोपपत्तेः ।  
यद्यपि चैन्द्र्येति च तृतीयाश्रुतेरैन्द्र्या इन्द्रं प्रति शेषत्वनोपपत्तेरविरोधः ।  
पदान्तरसम्बन्धे तु वाक्यस्यैव लिङ्गेन विरोधो न तु श्रुतेः ।  
तत्र च विपरीतं बलाबलम् ।  
तथापि श्रुतिवाक्ययो रूपतो व्यापारभेदाददोषः ।  
द्वितीयातृतीयाश्रुती हि कारकविभक्तितया क्रियां प्रति प्रकृत्यर्थस्य कर्मकरणभावमवगमयत इति विनियोजिके ।  
क्रियां प्रति हि कर्मणः शेषित्वं करणस्य च शेषत्वमिति हि विनियोगः ।  
पदान्तरानपेक्षे च क्रियां प्रति शेषशेषित्वे श्रुतिमात्रात्प्रतियेते इति श्रौते ।  
सोऽयं श्रुतितः सामान्यावगतो विनियोगः पदान्तरवशाद्विशेषेऽवस्थाप्यते ।  
सोऽयं विशेषणविशेष्यभावलक्षणः सम्बन्धो वाक्यगोचरः, शेषशेषिभावस्तु श्रौतः, तस्माद्वाक्यलभ्यं विशेषमपेक्ष्य श्रौतः शेषशेषिभावो लिङ्गेन   
विरुध्यत इति श्रुतिलिङ्गविरोधे किं लिङ्गानुगुणेन गार्हपत्यमिति द्वितीयाश्रुतिः सप्तम्यर्थे व्याख्यायतां गार्हपत्यसमीपे ऐन्द्र्येन्द्र उपस्थेय इति ।  
आहो श्रुत्यनुगुणतया लिङ्गं व्याख्यायताम् ।  
प्रभवति हि स्वोचितायां क्रियायां गार्हपत्य इतीन्द्र इन्द्रतेरैश्वर्यवचनत्वादिति ।  
किं तावत्प्राप्तं श्रुतेर्लिङ्गं बलीय इति ।  
नो खलु यत्रासमर्थं तच्छ्रुतिसहस्रेणापि तत्र विनियोक्तुं शक्यते ।  
यथा अग्निना सिञ्चेत्पाथसा दहेदिति ।  
तस्मात्सामर्थ्यं पुरोधाय श्रुत्या विनियोक्तव्यम् ।  
तच्चास्या ऋचः  
प्रमाणान्तरतः शब्दतश्च इन्द्रे प्रतीयते ।  
तथाहिविदितपदतदर्थः कदाचनेत्यृचः स्पष्टमिन्द्रमवगच्छति, शब्दाच्चैन्द्र्येत्यतः ।  
तस्माद्दारुदहनस्येव दहनस्य सलिलदहने विनियोगो गार्हपत्ये विनियोग ऐन्द्र्याः ।  
नच श्रुत्यनुरोधाज्जघन्यामास्थाया वृत्तिं सामर्थ्यकल्पनेति साम्प्रतम् ।  
सामर्थ्यस्य पूर्वभावितया तदनुरोधेनैव श्रुतिव्यवस्थापनात् ।  
तस्मादैन्द्र्येन्द्र एव गार्हपत्यसमीप उपस्थातव्य इति प्राप्तेऽभिधीयतेऽलिङ्गज्ञानं पुरोधाय न श्रुतेर्विनयोक्तृता ।  
श्रुतिज्ञानं पुरोधाय लिङ्गं तु विनियोजकम्ऽ ।  
यदि हि सामर्थ्यमवगम्य श्रुतेर्विनियोगमवधारयेत्प्रमाता ततः श्रुतेर्विनियोगं प्रति लिङ्गज्ञानापेक्षत्वाद्दुर्बलत्वं भवेत् ।  
न त्वेतदस्ति ।  
श्रुतिर्विनियोगाय सामर्थ्यमपेक्षते नापेक्षते सामर्थ्यविज्ञानम् ।  
अवगते तु ततो विनियोगे नासमर्थस्य स इति तन्निर्वाहाय सामर्थ्यं कल्प्यते ।  
तच्छ्रुतिविनियोगात्पूर्वमस्ति सामर्थ्यम् ।  
न तु पूर्वमगम्यते ।  
विनियोगे तु सिद्धे तदन्यथानुपपत्त्या पश्चात्प्रतीयत इति श्रुतिविनियोगात्पराचीना सामर्थ्यप्रतीतिस्तदनुरोधेनावस्थापनीया ।  
लिङ्गं तु न स्वतो विनियोजकमपि तु विनियोकीं कल्पयित्वा श्रुतिम् ।  
तथाहिन स्वरसतो लिङ्गादनेनेन्द्र उपस्थातव्य इति प्रतीयते, किन्त्वीदृगिन्द्र इति तस्य तु प्रकरणाम्नानसामर्थ्यात्सामान्यतः   
प्रकरणापतितैदमर्थ्यस्य तदन्यथानुपपत्त्या विनियोगकल्पनायामपि श्रौताद्विनियोगात्कल्पनीयस्य विनियोगस्यार्थविप्रकर्षाच्छ्रुतिरेव   
कल्पयितुमुचिता न तु तदर्थो विनियोगः ।  
नहि श्रुतमनुपपन्नं शाक्यमर्थेनोपपादयितुम् ।  
नहि त्रयोऽत्र ब्रह्मणाः कठकौण्डिन्याविति वाक्यं प्रमाणान्तरोपस्थापितेन माठरेणोपपादयन्ति, उपपादयतो वा नोपहसन्ति ।  
शाब्दाः ।  
माठरश्चेति तु श्रावयन्तमनुमन्यन्ते ।  
तस्माच्छ्रुतार्थसमुत्थानानुपपत्तिः श्रुतेनैवार्थान्तरेणोपपादनीया, नार्थान्तरमात्रेण प्रमाणान्तरोपनीतेनेति लोकसिद्धम् ।  
नच लोकसिद्धस्य नियोगानुयोगौ युज्येते शब्दार्थज्ञानोपायभूतलोकविरोधात् ।  
तस्माद्विनियोजिका श्रुतिः कल्पनीया ।  
तथाच यावल्लिङ्गाद्विनियोजिकां श्रुतिं कल्पयितुं प्रक्रान्तव्यापारस्तावत्प्रत्यक्षया श्रुत्या गार्हपत्ये विनियोगः सिद्ध इति निवृत्ताकाङ्क्षं   
प्रकरणमिति कस्यानुपपत्त्या लिङ्गं विनियोकीं श्रुतिमुपकल्पयेत् ।  
मन्त्रसमाम्नानस्य प्रत्यक्षयैव विनियोगश्रुत्योपपादितत्वात् ।  
यथाहुःऽयावदज्ञातसन्दिग्धं ज्ञेयं तावत्प्रमित्स्यते ।  
प्रमिते तु प्रमातृणां प्रमौत्सुक्यं विहन्यतेऽइति ।  
तस्मात्प्रतीतश्रौतविनियोगोपपत्त्यै मन्त्रस्य सामर्थ्यं तदनुगुणत्वेन नीयमानं प्रथमां वृत्तिमजहज्जघन्ययापि नेयमिति सिद्धम् ।  
लिङ्गवाक्ययोरिह विरोधो यथाऽस्योनं ते सदनं कृणोमि घृतस्य धारया सुशेवं कल्पयामि ।  
तस्मिन्सीदामृते प्रतितिष्ठ व्रीहीणां मेध सुमनस्यमानःऽइति ।  
किमयं कृत्स्न एव मन्त्रः सदनकरणे पुरोडाशासादने च प्रयोक्तव्य उत कल्पयाम्यन्त उपस्तरणे तस्मिन्त्सीदेत्येवमादिस्तु पुरोडाशासादन इति ।  
यदि वाक्यं बलीयः कृत्स्नो मन्त्र उभयत्र, सुशेवं कल्पयामीत्येतदपेक्षो हि तस्मिन्सीदेत्यादिः पूर्वेणैकवाक्यतामुपैति यत्कल्पयामि तस्मिन्त्सीदेति ।  
अथ लिङ्गं बलीयस्ततः कल्प्याम्यन्तः सदनकरणे तत्प्रकाशने हि तत्समर्थम् ।  
तस्मिन्त्सीदेति पुरोडाशासादने तत्र हि तत्समर्थमिति ।  
किं तावत्प्राप्तम् ।  
लिङ्गाद्वाक्यं बलीय इत्युभयत्र कृत्स्नस्य विनियोग इति ।  
इह हि यत्तत्पदसमभिव्याहारेण विभज्यमानसाकाङ्क्षत्वादेकवाक्यतायां सिद्धायां तदनुरोधेन पश्चात्तदभिधानसामार्थ्यं कल्पनीयम् ।  
यथा देवस्यत्वेतिमन्त्रेऽग्न्ये निर्वपामीति पदयोः समवेतार्थत्वेन तदेकवाक्यतया पदान्तराणां तत्परत्वेन तत्र सामर्थ्यकल्पना ।  
तदेवं प्रतीतैकवाक्यतानिर्वाहाय तदनुगुणतया सामर्थ्यं कॢप्तं सन्न तद्व्यापादयितुमर्हति, अपि तु  
विनियोजिकां श्रुतिं कल्पयत्तदनुगुणमेव कल्पयेत् ।  
तथा च वाक्यस्य लिङ्गतो बलीयस्त्वात्सदनकरणे च पुरोडाशासाधने च कृत्स्न एव मन्त्रः प्रयोक्तव्य इति प्राप्तम् ।  
एवं प्राप्ते उच्यतेभवेदेतदेवं यद्येकवाक्यतावगमपूर्वं सामर्थ्यावधारणमपि तु अवधृतसामर्थ्यानां पदानां प्रश्लिष्टपठितानां सामर्थ्यवशेन   
प्रयोजनैकत्वेनेकवाक्यत्वावधारणम् ।  
यावन्ति पदानि प्रधानमेकमर्थमवगमयितुं समर्थानि विभागे साकाङ्क्षाणि तान्येकं वाक्यम् ।  
अनुष्ठेयश्चार्थो मन्त्रेषु प्रकाश्यमानः प्रधानम् ।  
सदनकरणपुरोडाशासादने चानुष्ठेयतया प्रधाने ।  
तयोश्च सदनकरणं कल्पयाम्यन्तो मन्त्रः समर्थः प्रकाशयितुं पुरोडाशासादनं च तस्मिन्सीदेत्यादिः ।  
ततश्च यावदेकवाक्यतावशेन सामर्थ्यमनुमीयते तावत्प्रतीतं सामर्थ्यमेकैकस्य भागस्यैकैकस्मिन्नर्थे विनियोजिकां श्रुतिं कल्पयति ।  
तथाच श्रुत्यैवैकैकस्य भागस्यैकत्र विनियोगे सति प्रकरणपाठोपपत्तौ न वाक्यकल्पितं लिङ्गं विनियोजिकां श्रुतिमपरां   
कल्पयितुमर्हतीत्येकवाक्यताबुद्धिरुत्पन्नाप्याभासीभवति लिङ्गेन बाधनात् ।  
यत्र तु विरोधकं लिङ्गं नास्ति तत्र समवेतार्थैकद्वित्रिपदैकवाक्यता पदान्तराणामपि सामर्थ्यं कल्पयतीति भवति वाक्यस्य विनियोजकत्वम् ।  
यथात्रैव स्योनं त इत्यादीनाम् ।  
तस्माद्वाक्याल्लिङ्गं बलीय इति सिद्धम् ॥  
वाक्यप्रकरणयोर्विरोधोदाहरणम् ।  
अत्र च पदानां परस्परापेक्षावशात्कस्मिंश्चिद्विशिष्ट एकस्मिन्नर्थे पर्यवसितानां वाक्यत्वं, लब्धवाक्यभावनां च पुनः कार्यान्तरापेक्षावशेन   
वाक्यान्तरेण सम्बन्धः प्रकरणम् ।  
कर्तव्यायाः खलु फलभावनाया लब्धधात्वर्थकरणाया इतिकर्तव्यताकाङ्क्षाया वचनं  
प्रकरणमाचक्षते वृद्धाः ।  
यथाऽदर्शपूर्णमासाभ्यां स्वर्गकामो यजेतऽइति ।  
एतद्धि वचनं प्रकरणम् ।  
तदेतस्मिन् स्वपदगणेन कियत्यप्यर्थे पर्यवसिते करणोपकारलक्षणकार्यान्तरापेक्षायांऽसमिधो यजतिऽइत्यादिवाक्यान्तरसम्बन्धः ।  
समिदादिभावना हि स्वविध्युपहिताः पुरुषे हितं भाव्यमपेक्षमाणा विश्वजित्र्यायेन वानुषङ्गतो वार्थवादतो वा फलान्तराप्रतिलम्भेन   
दर्शपूर्णमासभावनां निर्वारयितुमीशते ।  
तस्मात्तदाकाङ्क्षायामुपनिपतितान्येतानि वाक्यानि स्वकार्यापेक्षाणि तदपेक्षितकरणोपकारलक्षणं कार्यमासाद्य निर्वण्वन्ति च निर्वारयन्ति च   
प्रधानम् ।  
सोऽयमनयोर्नष्टाश्वदग्धरथवत्संयोगः ।  
तदेवं लक्षणयोर्वाक्यप्रकरणयोर्विरोधोदाहरणं सूक्तवाकनिगदः ।  
तत्र हि पौर्णमासीदेवता अमावस्यादेवताः समाम्नाताः ।  
ताश्च न मिथ एकवाक्यतां गन्तुमर्हन्तीति लिङ्गेन पौर्णमासीयागादिन्द्राग्नीशब्द उत्क्रष्टव्यः अमावास्यायां च समवेतार्थत्वात्प्रयोक्तव्यः ।  
अथेदानीं सन्दिह्यतेकिं यदिन्द्राग्निपदैकवाक्यतया प्रतीयतेऽअविवृधेथां महो ज्यायोऽकाताम्ऽइति तन्नोत्क्रष्टव्यमुतेन्द्राग्निशब्दाभ्यां   
सहोत्क्रष्टव्यमिति ।  
तत्र यदि प्रकरणं बलीयस्ततोऽपनीतदेवताकोऽपि शेषः प्रयोक्तव्योऽथ वाक्यं ततो यत्र देवताशब्दस्तत्रैव प्रयोक्तव्यः ।  
किं तावत्प्राप्तमपनीतदेवताकोऽपि शेषः प्रयोक्तव्यः प्रकरणस्यैवाङ्गसम्बन्धप्रतिपादकत्वात् ।  
फलवती हि भावना प्रधानेतिकर्तव्यतात्वमापादयति ।  
तदुपजीवनेन श्रुत्यादीनां विशेषसम्बन्धापादकत्वात् ।  
अतः प्रधानभावनावचनलक्षणप्रकरणविरोधे तदुपजीविवाक्यं बाध्यत इति प्राप्तम् ।  
एवं प्राप्त उच्यतेभवेदेतदेवं यदि विनियोज्यस्वरूपसामर्थ्यमनपेक्ष्य प्रकरणं विनियोजयेत् ।  
अपि तु विनियोगाय तदपेक्षतेऽन्यथा पूषाद्यनुमन्त्रणमन्त्रस्य द्वादशोपसत्तायाश्च नोत्कर्षः स्यात् ।  
तद्रूपालोचनायां च यद्यदेव शीघ्रं प्रतीयते  
तत्तद्बलवद्विप्रकृष्टं तु दुर्बलम् ।  
तत्र यदि तद्रूपं श्रुत्या लिङ्गेन वाक्येन वान्यत्र विनियुक्तं ततः  
प्रकरणं भङ्क्त्वोत्कृष्यते, परिशिष्टैस्तु प्रकरणस्येतिकर्तव्यतापेक्षा पूर्यते ।  
अथ स्वस्य शीघ्रप्रवृत्तं श्रुत्यादि नास्ति ततः प्रकरणं विनियोजकम् ।  
यथा समिदादेः ।  
तदिह प्रकरणाद्वाक्यस्य शीघ्रप्रवृत्तत्वमुच्यते ।  
प्रकरणे हि स्वार्थपूर्णानां वाक्यानामुपकार्योपकारकाकाङ्क्षामात्रं दृश्यते ।  
वाक्ये तु पदानां प्रत्यक्षसम्बन्धः ।  
ततश्च सह प्रस्थितयोर्वाक्यप्रकरणयोर्यावत्प्रकरणेनैकवाक्यता कल्प्यते तावद्वाक्येनाभिधानसामर्थ्यं, यावदितरत्र वाक्येन सामर्थ्यं   
तावदितरत्र सामर्थ्येन श्रुतिर्यावदितरत्र सामर्थ्येन श्रुतिस्तावदिह श्रुत्या विनियोगस्तावता च विच्छिन्नायामाकाङ्क्षायां श्रुत्यनुमाने विहते   
प्रकरणेनान्तरा कल्पितं विलीयन्त इति वाक्यबलीयस्त्वात्तद्देवताशेषणामपकर्ष एवेति सिद्धम् ॥  
क्रमप्रकरणविरोधोदाहरणम् ।  
राजसूयप्रकरणे प्रधानस्यैवाभिषेचनीयस्य सन्निधौ शौनःशेपोपाख्यानाद्याम्नातं, तत्किं समस्तस्य राजसूयस्याङ्गमुतभिषेचनीयस्य ।  
यदि प्रकरणं बलीयस्ततः समस्तस्य राजसूयस्य, अथ क्रमस्ततोऽभिषेचनीयस्यैवेति, किं तावत्प्राप्तम् ।  
नाकाङ्क्षामात्रं हि सम्बन्धहेतुः ।  
गामानय प्रासादं पश्येति गामित्यस्य क्रियामात्रापेक्षिणः पश्येत्यनेनापि सम्बन्धसम्भवाद्विनिगमनाभावप्रसङ्गात् ।  
तस्मात्सन्निधानं सम्बन्धकारणम् ।  
तथा चानयेत्यननैव गामित्यस्य सम्बन्धो विनिगम्यते ।  
नच सन्निधानमपि सम्बन्धकारणम् ।  
अयमेति पुत्रो राज्ञः पुरुषोऽपसार्यतामित्यत्र राज्ञ इत्यस्य पुत्रपुरुषपदसन्निधानाविशेषान्मा भूदविनिगमना ।  
तस्मादाकाङ्क्षा निश्चयहेतुर्वक्तव्या ।  
अत्र पुत्रशब्दस्य सम्बन्धिवचनतया समुत्थिताकाङ्क्षस्यान्तिके यदुपनिपतितं सम्बन्ध्यन्तराकाङ्क्षं पदं तस्य तेनैवाकाङ्क्षापरिपूर्तेः पुरुषपदेन  
पुरुषरूपमात्राभिधायिना स्वतन्त्रेणैव न सम्बन्धः किन्तु परेणापसार्यतामित्यनेनापसरणीयापेक्षेणेति ।  
सत्यपि सन्निधाने आकाङ्क्षाभावादसम्बन्धः ।  
तथा चाभाणकःऽतप्तं तप्तेन सम्बध्यतेऽइति ।  
तथा चाकाङ्क्षितमपि न यावत्सन्निधाप्यते तावन्न सम्बध्यते ।  
तथा सन्निहितमपि यावन्नाकाङ्क्ष्यते न तावत्सम्बध्यत इति द्वयोः सम्बन्धं प्रति समानबलत्वात्क्रमप्रकरणयोः समुच्चयासम्भवाच्च विकल्पेन   
राजसूयाभिषेचनीययोर्विनियोगः शौनःशेपोपाख्यानादीनामिति प्राप्तम् ।  
एवं प्राप्त उच्यतेराजसूयके कथम्भावापेक्षा हि पवित्रादारभ्य क्षत्रस्य धृतिं यावदनुवर्तते ।  
यथाचऽअविच्छिन्ने कथम्भावे यत्प्रधानस्य पठ्यते ।  
अनिर्ज्ञातफलं कर्म तस्य प्रकरणाङ्गताऽइति न्यायाद्राजसूयाङ्गता शौनःशेपोपाख्यानादीनाम् ।  
अभिषेचनीयस्य तु स्ववाक्योपात्तपदार्थनिराकाङ्क्षस्य सन्निधिपाठेनाकाङ्क्षोत्थापनीया यावत्तावत्सिद्धाकाङ्क्षेण राजसूयेनैकवाक्यता कल्प्यते ।  
यावच्चाभिषेचनीयाकाङ्क्ष्या तदेकवाक्यता कल्प्यते तावत्कॢप्तया राजसूयैकवाक्यता तदुपकारतया सामर्थ्यलक्षणं लिङ्गं   
यावच्चाभिषेचनीयैकवाक्यतया लिङ्गं कल्प्यते तावत्कॢप्तलिङ्गं विनियोक्रीं श्रुतिं कल्प्यति यावद्वाक्यकल्पितेन लिङ्गेन श्रुतिरितरत्र कल्प्यते   
तावत्कॢप्तया श्रुत्या विनियोगे सति प्रकरणपाठोपपत्तौ सन्निधानपरिकल्पितमन्तरा विलीयते ।  
प्रमाणाभावेऽप्रतिपत्वात् ।  
प्रकरणिनश्च राजसूयस्य सर्वदा बुद्धिसान्निध्येन तत्सन्निधेरकल्पनीयत्वात् ।  
तस्मात्प्रकरणविरोधे क्रमस्य बाध एव नच विकल्पो दुर्बलत्वादिति सिद्धम् ॥  
क्रमसमाख्ययोर्विरोधोदाहरणम्पौरोडाशिक इति समाख्याते काण्डे सान्नाय्यक्रमे च शुन्धध्वं दैव्याय कर्मण इति शुन्धनार्थो मन्त्रः समाम्नातः,   
तत्र सन्दिह्यते किं समाख्यानस्य बलीयस्त्वात्पुरोडाशपात्राणां शुन्धने विनियोक्तव्यः, आहो सान्नाय्यपात्राणां शुन्धने क्रमो बलीयानिति ।  
किन्तावत्प्राप्तम् ।  
समाख्यानां बलीय इति पौरोडाशिकशब्देन हि पुरोडाशसम्बन्धीनीत्युच्यन्ते तान्यधिकृत्य प्रवृत्तं काण्डं पौरोडाशिकम् ।  
ततश्च  
यावत्क्रमेण प्रकरणाद्यनुमानपरम्परया सम्बन्धः प्रतिपादनीयः यावत्समाख्यया श्रुत्यैव साक्षादेव स प्रतिपादित इति अर्थविप्रकर्षेण   
क्रमात्समाख्यैव बलीयसीति पुरोडाशपात्रशुन्धने मन्त्रः प्रयोक्तव्यः न सान्नाय्यपात्रशुन्धन इति प्राप्तम् ।  
एवं प्राप्तेऽभिधीयतेसमाख्यानात्क्रमो बलवानर्थविप्रकर्षादिति ।  
तथाहिसमाख्या न तावत्सम्बन्धस्य वाचिका किन्तु पौरोडाशविशिष्टं काण्डमाह ।  
तद्विशिष्टत्वान्यथानुपपत्त्या तु सम्बन्धः काण्डस्यानुमीयते न तु साक्षान्मन्त्रबेदस्य ।  
तद्धारेण च तन्मध्यपातिनो मन्त्रभेदस्यापि तदनुमानम् ।  
न चासौ सम्बन्धोऽपि  श्रुत्यैव शेषशेषिभावः प्रतीयते ।  
अपि तु सम्बन्धमात्रम् ।  
तस्माच्छ्रुतिसादृश्यमस्य दूरापेतमिति क्रमेण नास्य स्पर्धोचिता ।  
तत्रापि च सामान्यतो दर्शपूर्णमासप्रकरणापादितैदमर्थ्यस्य शौनःशेपोपाख्यानादिवच्चारादुपकारकतया प्रकृतमात्रसम्बन्धानुपपत्तिः ।  
मन्त्रस्य प्रयोगसमवेतार्थस्मारणेन सामवायिकाङ्गत्वात् ।  
तथाच यं  
कञ्चित्प्रकृतप्रयोगगतमर्थं प्रकाशयतोऽस्य प्रकरणाङ्गत्वमविरुद्धमिति विशेषापेक्षायां सान्नाय्यक्रमः सान्नाय्यं प्रति प्रकरणाद्यनुमानद्वारेण   
विनियोगं कल्पयितुमुत्सहते न तु समाख्यानम् ।  
तस्य दुर्बलत्वात् ।  
तथाहिसमाख्या सम्बन्धनिबन्धना सति तत्सिध्यर्थं सन्निधिमुपकल्पयति यावत्ताद्वैदिकेन प्रत्यक्षदृष्टेन सन्निधानेनाकाङ्क्षा कल्प्यते ।  
यावच्च कॢप्तेन सन्निधानेनाकाङ्क्षा कल्प्यते तावदितरत्र कॢप्तयाकाङ्क्षयैकवाक्यता यावच्च कॢप्तयाकाङ्क्षैकवाक्यता तावदितरत्रैकवाक्यतया   
कॢप्तयोपकारसामर्थ्यम् ।  
यावच्चात्रैकवाक्यतयोपकारसामर्थ्यं तावदितरत्र लिङ्गेन विनियोजिका श्रुतिः ।  
यावदत्र लिङ्गेन विनियोजिका श्रुतिस्तावदितरत्र कॢप्तया श्रुत्या विनियोग इति तावतैव  
प्रकरणपाठोपपत्तेः सर्वं समाख्यानकल्पितं विच्छिन्नमूलत्वाल्लूयमानशस्यमिव निर्बीजं भवति ।  
पुरोडाशाभिधायकमन्त्राबाहुल्यात्काण्डस्य पौरोडाशिकसमाख्येति मन्तव्यम् ।  
ऽएकद्वित्रिचतुष्पञ्चवस्त्वन्तरयकारितम् ।  
श्रुत्यर्थं प्रति वैषम्यं लिङ्गादीनां प्रतीयते ॥  
ऽइत्यर्थविप्रकर्ष उक्तः ।  
तत्रापि चऽबाधिकैव श्रुतिर्नित्यं समाख्या बाध्यते सदा ।  
मध्यमानां तु बाध्यत्वं बाधकत्वमपेक्षया ॥  
ऽइति विशेष उक्तो वृद्धैः ।  
तद्वयं विस्तराद्बिभ्यतोऽपि प्रथमतन्त्रानभिज्ञानुकम्पया निघ्ना विस्तरे पतिताः स्म इत्युपरम्यते ।  
तस्माद्यथानुज्ञापनानुज्ञयोः प्रज्ञातक्रमयोरुपहूत उपहूयस्वेत्येवं मन्त्रावाम्नातौ देशसामान्यात्तथैवाङ्गतया प्राप्नुतः ।  
उपहूत इति लिङ्गतोऽनुज्ञामन्त्रो नानुज्ञापने उपहूयस्वेति च लिङ्गतोऽनुज्ञापनो च मन्त्रो नानुज्ञायाम् ।  
तदिह लिङ्गेन क्रमं बाधित्वा विपरीतं शेषत्वमापाद्यते ।  
यावद्धि स्थानेन प्रकरणमुत्पाद्यैकवाक्यत्वं कल्प्यते तावल्लिङ्गेन श्रुतिं कल्पयित्वा साधितो विनियोग इति अकल्पितलिङ्गश्रुतेः क्रमस्य बाधः ।  
तद्वदिहापि विनियोगे प्रत्येकान्तरितेन लिङ्गेन चतुरन्तरितस्य विद्याक्रमस्य बाध इति ।  
यद्यपि प्रथमतन्त्र एवायमर्थ उपपादितस्तथापि विरोधे तदुपपादनमिह त्वविरोधः ।  
नहि लिङ्गेनाभिचारिककर्मसम्बन्धः विद्यासम्बन्धेन क्रमकृतेन विरुध्यते ।  
नच विनियुक्तविनियोगलक्षणोऽत्र विरोधो बृहस्पतिसवेऽपि तत्प्रसङ्गात् ।  
अथैव प्रतीतिविरोधो नच वस्तुविरोधः स विद्यायां विनियोगेऽपि तुल्यः ।  
तस्मादविरोधाद्वेधादिमन्त्रस्योपासनाङ्गत्वमित्यस्त्यभ्यधिका शङ्का ।  
तत्रोच्यतेऽनहि लिङ्गविरोधेन क्रमबाधोऽभिधीयते ।  
किन्तु लिङ्गपरिच्छिन्ने न क्रमः कल्पनाक्षमःऽ ।  
प्रकरणपाठोपपत्त्या हि श्रुतिलिङ्गत्वाक्यप्रकरणैरविनियुक्तः क्रमेण प्रकरणवाक्यलिङ्गश्रुतिकल्पनाप्राणालिकया विनियुज्यते ।  
तदा विनियुक्तस्य प्रकरणपाठानर्थक्यप्रसङ्गात् ।  
उपपादिते तु श्रुत्यादिभि प्रकरणपाठे क्षीणत्वादर्थापत्तेः क्रमो न  
स्वोचितां प्रमामुत्पादयितुमर्हति प्रमित्साभावादिति ।  
बृहस्पतिसवस्य तु क्त्वाश्रुतिरेव धातुसम्बन्धाधिकारकात्समानकर्तृकतायां विहिता संयोगपृथक्त्वेन विनियुक्तमपि विनियोजयन्ती न शक्या   
श्रुत्यन्तरेण निरोद्धुं स्वप्रमामिति वैषम्यम् ।  
तदिदमुक्तम्  
वाजपेये तु बृहस्पतिसवस्य स्पष्टं विनियोगान्तरमिति ।  
अपि चैकोऽयं प्रवर्ग्य इति ।  
तुल्यबलतया बृहस्पतिसवस्य तुल्यताशङ्कापाकरणद्वारेण समुच्चयो न तु पृथगुक्तितया परस्परापेक्षत्वादिति ।  
सन्निधिपाठमुपपादयति  
अरण्यादिवचनवादिति ॥२५॥  
__________________________________________________________________________  
__________________  
३,३.१५.२६  
हानौ तूपायनशब्दशेषत्वात्कुशाच्छन्दःस्तुत्युपगानवत्तदुक्तम्  । ब्रह्मसूत्र  ३,३.२६ ।  
यत्र हानोपायने श्रूयेते तत्राविवादः सन्निपाते यत्राप्युपायनमात्रश्रवणं तत्रापि नान्तरीयकतया हानमाक्षिप्तमित्यस्ति सन्निपातः ।  
यत्र तु हानमात्रं सकृतदुष्कृतयोः श्रुतं न श्रूयते उपायनं, तत्र किमुपायनमुपादानं सन्निपतेन्न वेति संशयः ।  
अत्र पूर्वपक्षं गृह्णाति  
असन्निपात इति ।  
स्यादेतत् ।  
यथा श्रूयमाणमेकत्र शाखायामुपासनाङ्गं तस्मिन्नेवोपासने शाखान्तरेऽश्रूयमाणमुपसंह्रियते ।  
एवं शाखान्तरश्रुतमुपायनमुपसंहरिष्यत इत्यत आह  
विद्यान्तरगोचरत्वाच्चेति ।  
एकत्वे ह्युपासनकर्मणामन्यत्र श्रुतानामप्यन्यत्र समवायो घटते ।  
न त्विहोपासनानामेकत्वं, सगुणनिर्गुणत्वेन भेदादित्यर्थः ।  
ननु यथोपायनं श्रुतं हानमुपस्थापयत्येवं हानमपि उपायनमित्यत आह  
अपि चात्मकर्तृकमिति ।  
ग्रहणं हि न स्वामिनोऽपगममन्तरेण भवतीति ग्रहणादपगमसिद्धिरवश्यम्भाविनी ।  
अपगमस्त्वसत्यप्यन्येन ग्रहणे दृष्टो यथा प्रायश्चित्तेनापगतिरेनस इति ।  
कर्तृभेदकथनं त्वेतदुपोद्बलानार्थं न पुनरवश्यम्भावस्य प्रयोजकमुपायनेनानैकान्त्यादिति ।  
सिद्धान्तमुपक्रमते  
अस्यां प्राप्ताविति ।  
अयमस्यार्थःकर्मान्तरे विहितं हि न कर्मान्तर उपसंह्रियते प्रमाणाभावात् ।  
यत्पुनर्न विधीयते किन्तु स्तुत्यर्थं सिद्धतया सङ्कीर्त्यते तदसति बाधके देवताधिकरणन्यायेन शब्दतः प्रतीयमानं परित्यक्तुमशक्यम् ।  
तथाच विधूतयोः सकृतदुष्कृतयोर्निर्गुणायां  
विद्यायामश्वरोमादिवत्किं भवत्वित्याकाङ्क्षायां न तावत्प्रायश्चित्तेनेव तद्विलयसम्भवस्तथा सत्यश्वरोमराहुदृष्टान्तानुपपत्तेः ।  
न जात्वश्वरोमराहुमुखयोर्विलयनमस्ति ।  
अपि त्वश्वचन्द्राभ्यां विभागः ।  
नच नष्टे  
विधूननप्रमोचनार्थसम्भवः ।  
तस्मादर्थवादस्यापेक्षायां शब्दसन्निधिकृतोऽपि विशेष उपायनं बुद्धौ सन्निधापयितुं शक्नोत्यपेक्षां पूरयितुमिति ।  
निर्गुणापि विद्या हानोपायनाभ्यां स्तोतव्या ।  
स्तुतिप्रकर्षस्तु प्रयोजनं न प्रमाणम् ।  
अप्रकर्षेऽपि स्तुत्युपपत्तेः ।  
न चार्थवादान्तरापेक्षार्थवादान्तराणां न दृष्टा ।  
नच तैर्न पूरणमित्याह  
प्रसिद्धा चेति ।  
विद्यास्तुत्यर्थत्वाच्चास्योपायनवादस्येति ।  
यद्यप्यन्यदीये अपि सुकृतदुष्कृते अन्यस्य फलं प्रयच्छतः, यथा पुत्रस्य श्राद्धकर्म पितुस्तृप्तिं यथा च पितुर्वैश्वानरीयेष्टिः पुत्रस्य ।  
नार्याश्च सुरापानं भर्तुर्नरकम् ।  
तथाप्यन्यदीये अपि सुकृतदुष्कृते साक्षादन्यस्मिन्न सम्भवत इत्याशयेन शङ्का ।  
फलतः प्राप्त्या स्तुतिरिति परिहारः ।  
गुणोपसंहारविवक्षायामित्यपि न स्वरूपतः सुकृतदुष्कृतसञ्चाराभिप्रायम् ।  
ननु विद्यागुणोपसंहाराधिकारे कोऽयमकाण्डे स्तुत्यर्थविचार इतिशङ्कामुपसंहारन्नपाकरोति  
तस्माद्गुणोपसंहारविचारप्रसङ्गेनेति ।  
विद्यागुणोपसंहारप्रसङ्गतः स्तुतिगुणोपसंहारो विचारितः ।  
प्रयोजनं चोपासके सौहार्दमाचरितव्यं न त्वसौहार्दमिति छन्द एवाच्छन्द आच्छादनादाच्छन्दो भवति ।  
यथैव चाविशेषेणोपगानमिति ।  
ऋत्विज  
उपगायन्तीत्यविशेषेणोपगानमृत्विजाम् ।  
भाल्लविनस्तु विशेषेण नाध्वर्युपगायतीति ।  
तदेतस्माद्भाल्लविनां वाक्यमृत्विज उपगायन्तीत्येतच्छेषं विज्ञायते ।  
एतदुक्तं भवतिअध्वर्युवर्जिता ऋत्विज उपगायन्तीति ।  
कस्मात्पुनरेवं व्याख्यायते ।  
ननु स्वतन्त्राण्येव सन्तु वाक्यानीत्यत आह  
श्रुत्यन्तरकृतमिति ।  
अष्टदोषदुष्टविकल्पप्रसङ्गभयेन वाक्यान्तरस्य वाक्यान्तरशेषत्वमत्रभवतो जैमिनेरपि सम्मतमित्याह  
तदुक्तं द्वादशलक्षण्याम् ।  
ऽअपि तु वाक्यशेषः स्यादन्याय्यत्वाद्विकल्पस्य विधीनामेकदेशः स्यात्ऽइत्येतदेव सूत्रमर्थद्वारेण पठति  
अपि तु वाक्यशेषत्वादितरपर्युदासः स्यात्प्रतिषेधे विकल्पः स्यात्स चान्याय्य इति शेषः ।  
एवं किल श्रूयतेऽएष वै सप्तदशः प्रजापतिर्यज्ञे यज्ञेऽन्वायत्तऽइति ।  
ततो नानुयाजेषु येयजामहं करोतीति ।  
तदत्रानारभ्य कञ्चिद्यज्ञं यज्ञेषु येयजामहकरणमुपदिष्टम् ।  
तदुपदिश्य चाम्नातं नानुयाजेष्विति ।  
तत्र संशयःकिं विधिप्रतिषेधयोर्विकल्प उत पर्युदासोऽनुयाजवर्जितेषु येयजामहः कर्तव्य इति ।  
मा भूदर्थप्राप्तस्य शास्त्रीयेण निषेधे विकल्पः ।  
दृष्टं हि तादात्विकीमस्य सुन्दरतां गमयति नायतौ दोषवत्तां निषेधति ।  
तस्य तत्रौदासीन्यात् ।  
निषेधशास्त्रं तु तादात्विकं सौन्दर्यमबाधमानमेव प्रवृत्त्युन्मुखं नरं निवारयदायत्यामस्य दुःखफलत्वमवगमयति ।  
यथाहऽअकर्तव्यो दुःखफलःऽइति ।  
ततो रागतः प्रवृत्तमप्यायत्यां दुःखतो बिभ्यतं पुरुषं शक्नोति निवारयितुमिति बलीयान् शास्त्रीयः प्रतिषेधो गारतः प्रवृत्तेरिति न तया   
विकल्पमर्हति ।  
शास्त्रीयौ तु विधिनिषेधौ तुल्यबलतया षोडशिग्रहणवद्विकल्प्येते ।  
तत्र हि विधिदर्शनात्प्रधानस्योपकारभूयस्त्वं कल्प्यते ।  
निषेधदर्शनाच्च वैगुण्येऽपि  
फलसिद्धिरवगम्यते ।  
तथाहऽअर्थप्राप्तवदिति चेन्न तुल्यत्वादुभयं शब्दलक्षणंऽइति ।  
नच वाच्यं यावद्यजतिषु येयजामहकरणं यावद्यजतिसामान्यद्वारेणानुयाजं यजतिविशेषमुपसर्पति तावदनुयाजगतेन निषेधेन तन्निषिद्धमिति   
शीघ्रप्रवृत्तेः सामान्यशास्त्राद्विशेषनिषेधो बलवानिति ।  
यतो भवत्वेवंविधिषु ब्राह्मणेभ्यो दधि दीयतां तक्रं कौण्डिन्यायेति ।  
तत्र तक्रविधिर्न दधिविधिमपेक्षते प्रवर्तितुमिह तु प्राप्तिपूर्वकत्वाप्रतिषेधस्य येयजामहस्य चान्यतोऽप्राप्तेस्तन्निषेधेन निषेधप्राप्त्यै   
तद्विधिरपेक्षणीयः ।  
नच सापेक्षतया निषेधाद्विधिरेव बलीयानित्यतुल्यशिष्टतया न विकल्पः किन्तु निषेधस्यैव बाधनमिति साम्प्रतं, तथा सति निषेधशास्त्रं प्रमत्तगीतं   
स्यात् ।  
नच तद्युक्तं तुल्यं हि साम्प्रदायिकम् ।  
नच न तौ पशौ करोतीतिवदर्थवादता ।  
असमवेतार्थत्वात् ।  
पशौ हि नाज्यभागौ स्त इत्युपपद्यते ।  
न चात्र तथा येयजामहाभावः, यजतिषु येयजामहविधानात् ।  
अनुयाजानां च तद्भावात् ।  
नच पर्युदासस्तदाननुयाजेष्विति, कात्यायनमतेन नियमप्रसक्तेः ।  
तस्माद्विहितप्रतिषिद्धतया विकल्प इति प्राप्तम् ।  
एवं प्राप्त उच्यतेउक्तं षोडशिग्रहणयोर्विकल्प इति ।  
नहि तत्रान्या गतिरस्ति ।  
तेनाष्टादोषदुष्टोऽपि विकल्प आस्थीयते पक्षेऽपि प्रामाण्यान्मा भूत्प्रमतगीततेति ।  
इह तु पर्युदासेनाप्युपपत्तौ सम्भवन्त्यामन्याय्यं विकल्पाश्रयणमयुक्तम् ।  
एवं हि तदा नञः सम्बन्धोऽननुयाजेषु यजतिष्वनुयाजवर्तितेषु येयजामहः कर्तव्य इति ।  
किमतो यद्यवम् ।  
एतदतो भवतिनानुयाजेष्वित्येतद्वाक्यमपरिपूर्णं साकाङ्क्षं पूर्ववाक्यैकदेशेन सम्भन्त्स्यते यदेतद्येयजामहङ्करोतीत्येतन्नानुयाजेषु यावदुक्तं   
स्यादनुयाजवर्जितेष्विति तावदुक्तं  
भवति नानुयाजेष्विति ।  
तथाच यजितिविशेषणार्थत्वादननुयाजविधिरेवायमिति प्रतिषेधाभावान्न विकल्पः ।  
न चाभियुक्ततरपाणिनिविरोधे कात्यायनस्यासद्वादित्वं नित्यसमासवादिनः सम्भवति ।  
स हि विभाषाधिकारे समासं शास्ति ।  
तस्मादनुयाजवर्जितेषु येयजामहविधानमिति सिद्धम् ।  
वर्णकान्तरमाह  
अथवैतास्विति ।  
यथा हि सुकृतदुष्कृतयोरमूर्तयोः कल्पनं नाञ्जसं मूर्त्यनुविधायित्वात्कम्पस्य ।  
तथान्यदीययोरन्यत्र सञ्चारोऽप्यनुपपन्नोऽमूर्तत्वादेव ।  
तस्माद्यत्र विधूननमात्रं श्रुतं तत्र कम्पनेन वरं स्वकार्यारम्भाच्चालनमात्रमेव लक्ष्यतां न तु ततोऽपगत्यान्यत्र सञ्चारः कल्पनागौरवप्रसङ्गात् ।  
तस्मात्स्वकार्यारम्भाच्चालनं विधूननमिति प्राप्तेऽभिधीयतेयत्र तावदुपायनश्रुतिस्तत्रावश्यं त्यागो विधूननं वक्तव्यम् ।  
क्वचिदपि चेद्विधूननं त्यागे वर्तते तथा सत्यन्यत्रापि तत्रैव वर्तितुमर्हति ।  
एवं हि न वर्तेत यदि विधूननमिह मुख्यं लभ्येत ।  
न चैतदस्ति ।  
तत्रापि स्वकार्याच्चालनस्य लक्ष्यमाणत्वात् ।  
नच प्रामाणिकं कल्पनागौरवं लोहगन्धितामाचरति ।  
अपिचानेकार्थत्वाद्धातूनां त्यागेऽपि विधूयते मुख्यमेव भविष्यति ।  
प्राचुर्येण त्यागेऽपि लोके प्रयोगदर्शनात् ।  
विनिगमनहेतोरभावात् ।  
गणकारस्य चोपलक्षणत्वेनाप्यर्थनिर्देशस्य तत्र दर्शनात् ।  
तस्माद्धानार्थ एवात्रेति युक्तम् ॥२६॥  
__________________________________________________________________________  
__________________  
३,३.१६.२७  
साम्पराये तर्तव्याभावात्तथा ह्यन्ये  । ब्रह्मसूत्र  ३,३.२७ ।  
ननु पाठक्रमादर्धपथे सुकृतदुष्कृततरणे प्रतीयेते ।  
विद्यासामर्थ्याच्च प्रागेवावगम्येते ।  
तथा शाठ्यायनिनां ताण्डिनां च श्रुतेः ।  
श्रुत्यर्थौ च पाठक्रमाद्बलीयांसौ,ऽअग्निहोत्रं जुहोति यवागूं पचतिऽइत्यत्र यथा ।  
तस्मात्पूर्वपक्षाभावादनारभ्यमेतत् ।  
अत्रोच्यते ।  
नैतत्पाठक्रममात्रमपि तु श्रुतिस्तत्सुकृतदुष्कृते विधूनुत इति ।  
तदिति हि सर्वनाम तस्मादर्थे सन्निहितपरामर्शकं तस्य हेतुभावमाह ।  
सन्निहितं च यदनन्तरं  
श्रुतम् ।  
तच्चार्धपथवर्ति विरजानदीमनोऽभिगमनमित्यर्धपथ एव सुकृतदुष्कृतत्यागः ।  
नच श्रुत्यन्तरविरोधः ।  
अर्धपथेऽपि पापविधूनने ब्रह्मलोकसम्भवात्प्राक्कालतोपपत्तेः ।  
एवं शाठ्यायनिनामप्यविरोधः ।  
नहि तत्र जीवन्निति वा जीवत इति वा श्रुतम् ।  
तथा चार्धपथ एव सुकृतदुष्कृतविमोकः ।  
एवञ्च न पर्यङ्कविद्यातस्तत्प्रक्षय इति पूर्वः पक्षः ।  
राद्धान्तस्तु विद्यासामर्थ्यविधूतकल्मषस्य ज्ञानवत उत्तरेण पथा गच्छतो ब्रह्मप्राप्तिर्न चाप्रक्षीणकल्मषस्योत्तरमार्गगमनं सम्भवति ।  
यथा यवागूपाकात्प्राग्नाग्निहोत्रम् ।  
यमनियमाद्यनुष्ठानसहिताया विद्याया उत्तरेण मार्गेण पर्यङ्कस्थब्रह्मप्राप्त्युपायत्वश्रवणात् ।  
अप्रक्षीणपाप्मनश्च तदनुपपत्तेः ।  
विद्यैव तादृशी कल्मषं क्षपयति क्षपितकल्मषं चोत्तरमार्गं प्रापयतीति कथमर्धपथे कल्मषयः ।  
तस्मात्पाठक्रमबाधेनार्थक्रमोऽनुसर्तव्यः ।  
ननु न पाठक्रममात्रमत्र, तदिति सर्वनामश्रुत्या सन्निहितपरामर्शादित्युक्तम् ।  
तदयुक्तं, बुद्धिसन्निधानमात्रमत्रोपयुज्यते नान्यत्, तच्चानन्तरस्येव विद्याप्रकरणाद्विद्याया अपीति समाना श्रुतिरुभयत्रापीति ।  
अर्थपाठौ परिशिष्येते तत्र चार्थो बलीयानिति ।  
नच ताण्ड्यादिश्रुत्यविरोधः पूर्वपक्षे ।  
अश्व इव रोमाणि विधूयेति हि स्वतन्त्रस्य पुरुषस्य व्यापारं ब्रूते, नच परेतस्यास्ति स्वातन्त्र्यम्, तस्मात्तद्विरोधः ॥२७॥  
__________________________________________________________________________  
__________________  
३,३.१६.२८  
छन्दत उभयाविरोधात् । ब्रह्मसूत्र  ३,३.२८ ।  
केभ्यश्चित्पदेभ्य इदं सूत्रम् ।  
ननु यथा परेतस्योत्तरेण पथा ब्रह्मप्राप्तिर्भवतीति विद्याफलमेवं तस्यैवार्धपथे सुकृतदुष्कृतहानिरपि भविष्यतीति शङ्कापदानि तेभ्य उत्तरमिदं   
सूत्रम् ।  
तद्व्याचष्टे  
यदि च देहादपसृप्तस्येति ।  
विद्याफलमपि ब्रह्मप्राप्तिर्नापरेतस्य भवितुमर्हति शङ्कापदेभ्यः ।  
यथाहुःनाजनित्वा तत्र गच्छन्तीति ।  
सुकृतदुष्कृतप्रक्षयस्तु सत्यपि नरशरीरे सम्भवतीति समर्थस्य हेतोर्यमनियमादिसहिताया विद्यायाः कर्यक्षयायोगाद्युक्तो जीवत एव   
सुकृतदुष्कृतक्षय इति सिद्धम् ।  
छन्दतः स्वच्छन्दतः स्वेच्छयेति यावत् ।  
स्वेच्छयानुष्ठानं यमनियमादिसहिताया विद्यायाः ।  
तस्य जीवतः पुरुषस्य स्यान्न मृतस्य ।  
तत्पूर्वकं चसुकृतदुष्कृतहानं स्याज्जीवत एव ।  
समर्थस्य क्षेपायोगात् ।  
एवं कारणानन्तरं कार्योत्पादे सति निमित्तनैमित्तकयोस्तद्भावस्योपपत्तिस्ताण्डिशाठ्यायनिश्रुत्योश्च सङ्गतिरितरथा स्वातन्त्र्याभावेनासङ्गतिरुक्ता   
स्यात् ।  
तदनेनोभयाविरोधो व्याख्यातः ।  
ये तु परस्य विदुषः सुकृतदुष्कृते कथं परत्र सङ्क्रामत इति शङ्कोत्तरतया सूत्रं व्याचख्युः ।  
छन्दतः सङ्कल्पत इति श्रुतिस्मृत्योरविरोधादेव ।  
न त्वत्रागमगम्येर्ऽथे स्वातन्त्र्येण युक्तिर्निवेशनीयेते ।  
तेषामधिकरणशरीरानुप्रवेशे सम्भवत्यर्थान्तरोपवर्णनमसङ्गतमेवेति ॥२८॥  
__________________________________________________________________________  
__________________  
३,३.१७.२९.३०  
गतेरर्थवत्त्वमुभयथान्यथा हि विरोधः  । ब्रह्मसूत्र  ३,३.२९ ।  
यथा हानिसन्निधावुपायनमन्यत्र श्रुतमिति, यत्रापि केवला हानिः श्रूयते तत्रापि उपायनमुपस्थापयत्येवं तत्सन्निधावेव देवयानः पन्थाः श्रुत इति   
यत्रापि सुकृतदुष्कृतहानिः केवला श्रुता तत्रापि देवयानं पन्थानमुपस्थापयितुमर्हति ।  
नच निरञ्जनः परमं साम्यमुपैतीत्यनेन विरोधः ।  
देवयानेन पथा ब्रह्मलोकप्राप्तौ निरञ्जनस्य परमसाम्योपपत्तेः ।  
तस्माद्धानिमात्रे देवयानः पन्थाः सम्बध्यत इति प्राप्तम् ।  
एवं प्राप्त उच्यतेविद्वान् पुण्यपापे विधूयनिरञ्जनः परमं साम्यमुपैतीति हि विदुषो विधूतपुण्यपापस्य विद्यया क्षेमप्राप्तिमाह ।  
भ्रमनिबन्धनोऽक्षेमो याथात्म्यज्ञानलक्षणया विद्यया विनिवर्तनीयः ।  
नासौ देशविशेषमपेक्षते ।  
नहि जातु रज्जौ सर्पभ्रमनिवृत्तये समुत्पन्नं रज्जुतत्त्वज्ञानं देशविशेषमपेक्षते ।  
विद्योत्पादस्यैव स्वविरोध्यविद्यानिवृत्तिरूपत्वात् ।  
नच विद्योत्पादाया ब्रह्मलोकप्राप्तिरपेक्षणीया ।  
यमनियमादिविशुद्धसत्त्वस्येहैव श्रवणादिभिर्विद्योत्पादात् ।  
यदि परमारब्धकार्यकर्मक्षपणाय शरीरपातावध्यपेक्षेति न देवयानेनास्तीहार्थ इति श्रुतिदृष्टविरोधान्नापेक्षितव्य इति ।  
अस्ति तु पर्यङ्कविद्यायां तस्यार्थ इत्युक्तं द्वितीयेन सूत्रेणेति ।  
ये तु यदि पुण्यमपि निवर्तते किमर्था तर्हि गतरित्याशङ्क्य सूत्रमवतारयन्ति ।  
गतेरर्थवत्त्वमुभयथा दुष्कृतनिवृत्त्या सुकृतनिवृत्त्या च ।  
यदि पुनः पुण्यमनुवर्तेत ब्रह्मलोकगतस्यापीह पुण्यफलोपभोगायवृत्तिः स्यात् ।  
तथा चैतेन प्रतिपाद्यमानागत्यनावृत्तिश्रुतिविरोधः ।  
तस्माद्दुष्कृतस्येव सुकृतस्यापि प्रक्षय इति तैः पुनरनाशङ्कनीयमेवाशङ्कितम् ।  
विद्याक्षिप्तायां हि गतौ केयमाशङ्का यदि क्षीणसुकृतः किमर्थमयं यातीति ।  
नह्येषा सुकृतनिबन्धना गतिरपि तु विद्यानिबन्धना ।  
तस्माद्वृद्धोक्तमेवोपवर्णनं साध्विति ॥२९॥  
__________________________________________________________________________  
__________________  
३,३.१७.३१  
अनियमः सर्वासामविरोधः शब्दानुमानाभ्याम्  । ब्रह्मसूत्र  ३,३.३१ ।  
प्रकरणं हि धर्माणां नियामकम् ।  
यदि तु तन्नाद्रियते ततो दर्शपूर्णमासज्योतिष्टोमादिधर्माः सङ्कीर्येरन् ।  
नच तेषां विकृतिषु सौर्यादिषु द्वादशाहादिषु चोदकतः प्राप्तिः ।  
सर्वत्रौपदेशिकत्वात् ।  
नच दर्विहोमस्याप्रकृतिविकारस्याधर्मकत्वम् ।  
नच सर्वधर्मयुक्तं कर्म किञ्चिदपि शक्यमनुष्ठातुम् ।  
न चैवं सति श्रुत्यादयोऽपि विनियोजकास्तेषामपि हि प्रकरणेन सामान्यसम्बन्धे सति विनियोजकत्वात् ।  
यत्रापि विनाप्रकरणं श्रुत्यादिभ्यो विनियोगोऽवगम्यते तत्रापि तन्निर्वाहाय प्रकरणस्यावश्यं कल्पनीयत्वात् ।  
तस्मात्प्रकरणं विनियोगाय  
तन्नियमाय चावश्याभ्युपेतव्यमन्यथा श्रुत्यदीनामप्रामाण्यप्रसक्तेः ।  
तस्माद्यास्वेवोपासनासु देवयानः पितृयाणो वा पन्था आम्नातस्तास्वेव न तूपासनान्तरेषु तदनाम्नानात् ।  
नचऽये चेमेऽरण्ये श्रद्धातप इत्युपासतेऽइति सामान्यवचनात्सर्वविद्यासु तत्पथप्राप्तिः ।  
श्रद्धातपःपरायणानामेव तत्र तत्पथप्राप्तिः श्रूयते, न तु विद्यापरायणानाम् ।  
अपिचैवं सत्येकस्यां विद्यायां मार्गोपदेशः सर्वासु विद्यास्वित्येकत्रैव मार्गोपदेशः कर्तव्यो न विद्यान्तरे ।  
विद्यान्तरे च श्रूयते ।  
तस्मान्न सर्वोपासनासु पथिप्राप्तिरिति प्राप्तम् ।  
एवं प्राप्ते उच्यतेऽये चेमेऽरण्ये श्रद्धातप इत्युपासतेऽइति न श्रद्धातपोमात्रस्य पथिप्राप्तिमाहापि तु विद्यया तदारोहन्तीत्यत्र नाविद्वांसस्तपस्विन   
इति केवलस्य तपसः श्रद्धायाश्च तत्प्राप्तिप्रतिषेधाद्विद्यासहिते श्रद्धातपसी तत्प्राप्युपायतया वदन् विद्यान्तरीलानामपि पञ्चाग्निविद्याविद्भिः   
समानमार्गतां दर्शयति ।  
तथान्यत्रापि पञ्चाग्निविद्याधिकारेऽभिधीयतेऽय एवमेताद्विदुर्ये चामी अरण्ये श्रद्धां सत्यमुपासतेऽइति ।  
सत्यशब्दस्य ब्रह्मण्येवानपेक्षप्रवृत्तित्वात् ।  
तदेव हि सत्यमन्यस्य मिथ्यात्वेन कथञ्चिदापेक्षिकसत्यत्वात् ।  
पञ्चाग्निविदां चेत्थंवित्तयैवोपात्तत्वात् ।  
विद्यासाहचर्याच्च विद्यान्तरपरायणानामेवेदमुपादानं न्याय्यम् ।  
मार्गद्वयभ्रष्टानां चाधोगतिश्रवणात् ।  
तत्रापि च योग्यतया देवयानस्यैवेहाध्वनोऽभिसम्बन्धः ।  
एतदुक्तं भवतिभवेत्प्रकरणं नियामकं यद्यनियमप्रतिपादकं वाक्यं श्रौतं स्मार्तं वा न स्यादस्ति तु तत्तस्य च प्रकरणाद्बलीयस्त्वम् ।  
तस्मादनियमो विद्यान्तरेष्वपि सगुणेषु देवयानः पन्था असकृन्मार्गोपदेशस्य च प्रयोजनं वर्णितं भाष्यकृतेति ॥३१॥  
__________________________________________________________________________  
__________________  
३,३.१९.३२  
यावदधिकारमवस्थितिराधिकारिकाणाम्  । ब्रह्मसूत्र  ३,३.३२ ।  
सगुणायां विद्यायां चिन्तां कृत्वा निर्गुणायां चिन्तयति ।  
निर्गुणायां विद्यायां नापवर्गः पलं भवितुमर्हति ।  
श्रुतिस्मृतीतिहासपुराणेषु विदुषामप्यपान्तरतमःप्रभृतीनां तत्तद्देहपरिग्रहपरित्यागौ श्रूयेते ।  
तदपवर्गफलत्वे नोपपद्यते ।  
अपवृक्तस्य तदनुपपत्तेः ।  
उपपत्तौ वा तल्लक्षणायोगात् ।  
अपुनरावृत्तिर्हि तल्लक्षणम् ।  
तेन सत्यामपि विद्यायां तदनुपपत्तेर्न मोक्षः ।  
फलं, विद्यायां विभूतयस्तु तास्तास्तस्याः फलम् ।  
अपुनरावृत्तिश्रुतिः पुनस्तत्प्रशंसार्थेति मन्यते ।  
नचऽतावदेवास्य चिरं यावन्न विमोक्ष्येऽथ सम्पत्स्येऽइति श्रुतेर्विदुषो देहपातावधिप्रतीक्षावद्वसिष्ठादीनामपि प्रारब्धकर्मफलोपभोगप्रतीक्षेति   
साम्प्रतम् ।  
येन हि कर्मणा वसिष्ठादीनामारब्धं शरीरं तत्प्रतीक्षा स्यात् ।  
तथाच न शरीरान्तरं ते गृह्णीयुः ।  
नच तावदेव चिरमित्येतदप्यार्जवेन घटते ।  
समर्थहेतुसन्निधौ क्षेपायोगात् ।  
तस्मादेतदपि विद्यास्तुत्यैव गमयितव्यम् ।  
तस्मान्नापवर्गो विद्याफलम् ।  
तथा चापवर्गाक्षेपेण पूर्वः पक्षः ।  
अत्र च पाक्षिकं मोक्षहेतुत्वमित्यापाततः, अहेतुत्वं वेति तु पूर्वपक्षतत्त्वम् ।  
राद्धान्तस्तुविद्याकर्मस्वनुष्ठानतोषितेश्वरचोदितम् ।  
अधिकारं समाप्यैते प्रतिशन्ति परं पदम् ॥  
निर्गुणायां विद्यायामपवर्गलक्षणं श्रूयमाणं न स्तुतिमात्रतया व्याख्यायमुचितम् ।  
पौर्वापर्यपर्यालोचने भूयसीनां श्रुतीनामत्रैव तात्पर्यावधारणात् ।  
नच यत्र तात्पर्यं तदन्यथयितुं युक्तम् ।  
उक्तं हिऽन विधौ परः शब्दार्थऽइति ।  
नच विदुषामपान्तरतमःप्रभृतीनां तत्तद्देहसन्तारात्सत्यामपि ब्रह्मविद्यायामनिर्मोक्षान्न ब्रह्मविद्या मोक्षस्य हेतुरिति साम्प्रतम् ।  
हेतोरपि सति प्रतिबन्धे कार्यानुपजनो न हेतुभावमपकारोति ।  
नहि वृन्तफलसंयोगप्रतिबद्धं गुरुत्वं न पतनमजीजनदिति प्रतिबन्धापगमे तत्कुर्वन्न तद्धेतुः ।  
नच न सेतुप्रतिबन्धानामपां निम्नदेशानभिसर्पणमिति सेतुभेदे न निम्नमभिसर्पन्ति ।  
तद्वदिहापि विद्याकर्माराधनावर्जितेश्वरविहिताधिकारपदप्रतिबद्धा ब्रह्मविद्या यद्यपि न मुक्तिं दत्तवती तथापि तत्परिसमाप्तौ प्रतिबन्धविगमे   
दास्यति ।  
यथा हि प्रारब्धविपाकस्य कर्मणः प्रक्षयं प्रतीक्षमाणश्चरमदेहसमुत्पन्नब्रह्मसाक्षात्कारोऽपि ध्रियतेऽथ तत्प्रक्षयान्मोक्षं प्राप्नोति ।  
एवं प्रारब्धाधिकारलक्षणफलविद्याकर्मा पुरुषो वसिष्ठादिर्विद्वानपि तत्क्षयं प्रतीक्षमाणो युगुपत्क्रमेण वा तत्तद्देहपरिग्रहपरित्यागौ   
कुर्वन्मुक्तोऽप्यनाभोगात्मिकया प्रख्यया सांसारिक अव विहरति ।  
तदिदमुक्तम्  
सकृत्प्रवृत्तमेव हि ते कर्माशयमधिकारफलदानायेति ।  
प्रारब्धविपाकानि तु कर्माणि वर्जयित्वा व्यपगतानिज्ञानेनैवातिवाहितानि ।  
न चैते जातिस्मरा इति ।  
यो हि परवशो देहं परित्याज्यते  देहान्तरं च नीतः पूर्वजन्मानुभूतस्य स्मरति स जन्मवाञ्जातिस्मरश्च ।  
गृहादिव गृहान्तरे स्वेच्छया कायान्तरं सञ्चरमाणो न जातिस्मर आख्यायते  ।  
व्युद्य विवादं कृत्वा ।  
व्यतिरेकमाह  
यदि ह्युपयुक्ते सकृत्प्रवृत्ते प्रारब्धविपाके कर्मणि कर्मान्तरमप्रारब्धविपाकमिति ।  
स्येदेतत् ।  
विद्ययाविद्यादिक्लेशनिवृत्तौ नावश्यं निःशेषस्य कर्माशयस्य   
निवृत्तिनरनादिभवपरम्पराहितस्यानियतविपाककालस्यासङ्ख्येयत्वात्कार्मशयस्येत्यत आह  
न चाविद्यादिक्लेशदाहे सतीते ।  
नहिसमाने विनाशहेतौ कस्यचिद्विनाशो नापरस्येति शक्यं वदितुम् ।  
तत्किमिदानीं प्रवृत्तफलमपि कर्म विनश्येत् ।  
तथाच न विदुषो वसिष्ठादेर्देहधारणेत्यत आह  
प्रवृत्तफलस्य तु कर्मण इति ।  
तस्य तावदेव चिरमिति श्रुतिप्रामाण्यादनागतफलमेव कर्म क्षीयते न प्रवृत्तफलमित्यवगम्यते ।  
अपिच नाधिकारवतां सर्वेषामृषीणामात्मतत्त्वज्ञानं तेनाव्यापकोऽप्ययं पर्वपक्ष इत्याह  
ज्ञानान्तरेषु चेति ।  
तत्किन्तेषामनिर्मोक्ष एव, नेत्याह  
ते पश्चादैश्वर्यक्षय इति ।  
निर्विण्णा विरक्ताः ।  
प्रतिसञ्चरः प्रलयः ।  
अपिच स्वर्गादावनुभवपथमनारोहति शब्दैकसमधिगम्ये विचिकित्सा स्यादपि मन्दधियामामुष्मिकफलत्वं प्रति ।  
यथा चार्थवादःऽको हि तद्वेद यदमुष्मिंल्लोकेऽस्ति वा न वेतिऽ ।  
अद्वैतज्ञानफलत्वे मोक्षस्यानुभवसिद्धे विचिकित्सागन्धोऽपि नास्तीत्याह  
प्रत्यक्षफलत्वाच्चेति ।  
अद्वैततत्त्वसाक्षात्कारो हि अविद्यासमारोपितं प्रपञ्चं समूलघातं निघ्नन्घोरं संसाराङ्गारपरितापमुपशमयति पुरुषस्येत्यनुभवादपि   
स्फुटमुपपतिद्रढिम्नश्च श्रुतिर्दर्शिता ।  
तच्चानुभवाद्वामदेवादीनां सिद्धम् ।  
ननु तत्त्वमसि वर्तस इति वाक्यं कथमनुभवमेव द्योतयतीत्यत आह  
नहि तत्त्वमसीत्यस्येति ।  
वर्तमानापदेशस्य भविष्यदर्थता मृतशब्दाध्याहारश्चाशक्य इत्यर्थः ॥३२॥  
__________________________________________________________________________  
__________________  
३,३.२०.३३  
अक्षरधियां त्ववरोधः सामान्यतद्भावाभ्यामौपसदवत्तदुक्तम्  । ब्रह्मसूत्र  ३,३.३३ ।  
अक्षगविषयाणां प्रतिषेधधियां सर्ववेदवर्तिनीनामवरोध उपसंहारः प्रतिषेधसामान्यादक्षरस्य तद्भावप्रत्यभिज्ञानात् ।  
आनन्दादयः प्रधानस्येत्यत्रायमर्थो यद्यपि भावरूपेषु विशेषणेषु सिद्धस्तन्त्र्यायतया च निषेधरूपेष्विति सिद्ध एव ।  
तथापि तस्यैवैष प्रपञ्चोऽवगन्तव्यः ।  
निदर्शनम् ।  
जामदग्न्येऽहीन इति ।  
यद्यपि शाबरे दत्तोत्तरमत्रोदाहरणान्तरं तथापि  
तुल्यन्यायतयैदपि शक्यमुदाहर्तुमित्युदाहरणान्तरं दर्शितम् ।  
तत्र शाबरमुदाहरणमस्त्याधानं यजुर्वेदविहितम्ऽय एवं विद्वानग्निमाधत्तऽइति ।  
तदङ्गत्वेन यजुर्वेद एवऽय एवं विद्वान्वारवन्तीयं गायति य एवं विद्वान्यज्ञायज्ञीयं गायति य एवं विद्वान्वामदेव्यं गायतिऽइति विहितम् ।  
एतानि च  
सामानि सामवेदेषूत्पन्नानि ।  
तत्रेदं सन्दिह्यतेकिमेतानि यत्रोत्पद्यन्ते तत्रत्यैनेवोच्चैष्ट्वेन स्वरेणाधाने प्रयोक्तव्यान्यथ यत्र विनियुज्यन्ते तत्रत्येनोपांशुत्वेन स्वरेणऽउच्चैः   
साम्नोपांशु यजुषा इति श्रुतेः ।  
किं तावत्प्राप्तम् ।  
उत्पत्तिविधिनैवापेक्षितोपायत्वात्मना विहितत्वादङ्गनां तस्यैव प्राथम्यात्तन्निबन्धन एवोच्चैःस्वरे प्राप्त उच्यते  
गुणमुख्यव्यतिक्रमे तदर्थत्वान्मुख्येन वेदसंयोगः ।  
अयमर्थःुत्पत्तिविधिर्गुणो विनियोगविधिस्तु प्रधानं, तदनयोर्व्यातिक्रमे विरोधे उत्पत्तिविध्यालोचनेनोच्चैष्ट्वं विनियोगविध्यालोचनेन चोपांशुत्वं   
सोऽयं विरोधो व्यतिक्रमस्तस्मिन्वयतिक्रमे मुख्येन प्रधानेन नियुज्यमानत्वरूपेण तस्य वारवन्तीयादेर्वेदसंयोगो ग्राह्यो नोत्पद्यमानत्वेन गुणेन ।  
कुतः, विनियुज्यमानत्वस्य मुख्यत्वेनोत्पद्यमानत्वस्य गुणत्वेन तदर्थत्वाद्विनियुज्यमानार्थत्वादुत्पद्यमानत्वस्य ।  
एतदुक्तं भवतियद्यप्युत्पत्तिविधावपि चातूरूप्यमस्ति विधित्वस्याविशेषात् ।  
तन्मात्रनान्तरीयकत्वाच्च चातूरूप्यस्य ।  
तथापि वाक्यानामैदम्पर्यं भिद्यते ।  
एकस्यैव विधेरुत्पत्तिविनियोगाधिकारप्रयोगरूपेषु चतुर्षु मध्ये किञ्चिदेव रूपं केनचिद्वाक्येनोल्लिख्यते यदन्यतोऽप्राप्तम् ।  
तत्र यद्यपि सामवेदे सामानि विहितानि तथापि तद्वाक्यानां तदुत्पत्तिमात्रपरता विनियोगस्य याजुर्वैदिकैरेव वाक्यै प्राप्तत्वात् ।  
तथाचोत्पत्तिवाक्येभ्यः समीहितार्थाप्रतिलम्भाद्विनियोगवाक्येभ्यश्च तदवगतेस्तदर्थान्येवोत्पत्तिवाक्यानि भवन्तीति तत्र येन वाक्येन   
विनियुज्यन्ते तस्यैव स्वरस्य साधनत्वंसंस्पर्शिनो ग्रहणं न तु रूपमात्रस्पर्शिन इति ।  
भाष्यकारीयमप्युदाहरणमेवमेव योजयितव्यम् ।  
उद्रातृवेदोत्पन्नानां मन्त्रणामुद्गात्रा प्रयोगे प्राप्ते  
अध्वर्युप्रदानकेऽपि पुरोडाशे विनियुक्तत्वात्प्रधानानुरोधेनाध्वर्युणैव तेषां प्रयोगो नोद्गात्रेति दार्ष्टान्तिके योजयति  
एवमिहापीति ॥३३॥  
__________________________________________________________________________  
__________________  
३,३.२०.३४  
इयदामननात् । ब्रह्मसूत्र  ३,३.३४ ।  
ऽगुहां प्रविष्टावात्मानौऽइत्यत्र सिद्धोऽप्यर्थः प्रपञ्च्यते ।  
एकत्र भोक्त्रभोक्त्रोर्वेद्यता, अन्यत्र भोक्त्रोरेवेति वेद्यभेदाद्विद्याभेद इति ।  
नच सृष्टिरुपदधातीतिवत्पिबदपिबल्लक्षणापरं पिबन्ताविति नेतुमुचितम् ।  
सति मुख्यार्थसम्भवे तदाश्रयणायोगात् ।  
नच वाक्यशेषानुरोधात्तदाश्रयणम् ।  
सन्देहे हि वाक्यशेषान्निर्णयो नच मुख्यलाक्षणिकग्रहणविषयो विषयः सम्भवति, तुल्यबलत्वाभावात् ।  
प्रकरणस्य च ततो बलीयसा वाक्येन बाधनात् ।  
तस्माद्वेद्यभेदाद्विद्याभेद इति प्राप्त उच्यतेद्वासुपर्णेत्यत्र ऋतं पिबन्तावित्यत्र च द्वित्वसङ्ख्योत्पत्तौ प्रतीयते तेन समानतौत्सर्गिकी ।  
पिबन्ताविति द्वयोः पिबन्ता या सा बाधनीया, सा चोपक्रमोपसंहारानुरोधेन न द्वयोरपि तु छत्रिन्यायेन लाक्षाणिकी व्याख्येया ।  
येन ह्युपक्रम्यते येन चोपसंस्थियते तदनुरोधेन मध्यं ज्ञेयम् ।  
यथा जामित्वदोषसङ्कीर्तनोपक्रमे तत्प्रतिसमाधानोपसंहारे च सन्दर्भे मध्यपातिनो विष्णुरूपांशु यष्टव्योऽजामित्वायेत्यादयः   
पृथग्विधित्वमलभमाना विधित्वमविवक्षित्वार्थवादतया नीतास्तत्कस्य हेतोरेकवाक्यता हि साधीयसी वाक्यभेदादिति ।  
तथेहापि तदनुरोधेन पिबदपिबत्समूहपरं लक्षणीयं पिबन्तावित्यनेन ।  
तथाच वेद्याभेदाद्विद्याभेद इति ।  
अपिच त्रिष्वप्येतेषु वेदान्तेषु प्रकरणत्रयेऽपि पौर्वापर्यपर्यालोचनया परमात्मविद्यैवावगम्यते ।  
यद्येवं कथं तर्हि जीवोपादानमस्त्वित्यत आह  
तादात्म्यविवक्षयेति ।  
नास्यां जीवः प्रतिपाद्यते किन्तु परमात्मनोऽभेदं जीवस्य दर्शयितुमसावनूद्यते ।  
परमात्मविद्यायाश्चाभेदविषयत्वान्न भेदाभेदविचारावतारः ।  
तस्मादैकविद्यमत्र सिद्धम् ॥३४॥  
__________________________________________________________________________  
__________________  
३,३.२२.३५  
अन्तरा भूतग्रामवत्स्वात्मनः  । ब्रह्मसूत्र  ३,३.३५ ।  
कौषीतकेयकहोलचाक्रायणोषस्तप्रश्नोपक्रमयोर्विद्योर्नैरन्तर्येणाम्नातयोः किमस्ति भेदो न वेति विशये भेद एवेति भ्रूमः ।  
कुतःयद्यप्युभयत्र प्रश्नोत्तरयोरभेदः प्रतीयते, तथापि तत्स्यैवैकस्य पुनः श्रुतेरविशेषादानर्थक्यप्रसङ्गाद्यजत्यभ्यासवद्भेदः प्राप्तः ।  
न चैकस्यैव ताण्डिनां नवकृत्व उपदेशेऽपि यथा भेदो न भवतिऽस आत्मा तत्त्वमसि श्वेतकेतोऽइत्यत्र तथेहाप्यभेद इति  युक्तम् ।  
भूय एव मा भगवान् विज्ञापयतु, इति हि तत्र श्रूयते तेनाभेदो युज्यते ।  
न चेह तथास्ति ।  
तेन यद्यपीह वेद्याभेदोऽवगम्यते  
तथाप्येकत्र तस्यैवाशनायादिमात्रात्ययोपाधेरुपासनादेकत्र च कार्यकरणविरहोपाधेरुपासनाद्विद्याभेद एवेति प्राप्ते प्रत्युच्यते ।  
नैतदुपासनाविधानपरमपि तु वस्तुस्वरूपप्रतिपादनपरं प्रश्नप्रतिवचनालोचनेनोपलभ्यते ।  
किमतो यद्येवम् ।  
एतदतो भवतिविधेरप्राप्तप्रापणार्थत्वात्प्राप्तावनुपपत्तिः ।  
वस्तुस्वरूपं तु पुनःपुनरुच्यमानमपि न दोषमावहति शतकृत्वोऽपि हि पथ्यं वदन्त्याप्ताः ।  
विशेषतस्तु वेदः पितृभ्यामप्यभ्यर्हितः ।  
नच सर्वथा पौनरुक्त्यम् ।  
एकत्राशनायाद्यत्ययादन्यत्र च कार्यकारणप्रविलयात् ।  
तस्मादेका विद्या प्रत्यभिज्ञानात् ।  
उभाभ्यामपि विद्याभ्यां भिन्न आत्मा प्रतिपाद्यते इति यो मन्यते पूर्वपक्षैकदेशी तं प्रति सर्वान्तरत्वविरोधो दर्शितः ॥३५॥  
__________________________________________________________________________  
__________________  
३,३.२२.३६  
अन्यथा भेदानुपपत्तिरिति चेन्नोपदेशान्तरवत् । ब्रह्मसूत्र  ३,३.३६ ।  
अस्य तु पूर्वपक्षतत्त्वाभिप्रायो दर्शितः ।  
सुगममन्यत् ॥३६॥  
__________________________________________________________________________  
__________________  
३,३.२३.३७  
व्यतिहारो विशिंषन्ति हीतरवत् । ब्रह्मसूत्र  ३,३.३७ ।  
उत्कृष्टस्य निकृष्टरूपापत्तेर्नोभयत्रोभयरूपानुचिन्तनम् ।  
अपि तु निकृष्टे जीव उत्कृष्टरूपाभेदचिन्तनम् ।  
एवं हि निकृष्ट उत्कृष्टो भवतीति प्राप्तम् ।  
एवं प्राप्त उच्यतेइतरेतरानुवादेनेतरेतररूपविधानादुभयत्राभयचिन्तनं विधीयते ।  
इतरथा तु योऽहं सोऽसावित्येतावदेवोच्येत ।  
जीवात्मानमनूद्येश्वरत्वमस्य विधीयेत ।  
न त्वीश्वरस्य जीवात्मत्वं योऽसौ सोऽहमिति ।  
यथा तत्त्वमसीत्यत्र ।  
तस्मादुभयरूपमुभयत्राध्यानायोपदिश्यते ।  
नन्वेवमुत्कृष्टस्य निकृष्टत्वप्रसङ्ग इत्युक्तं तत्किमिदानीं सगुणे ब्रह्मण्युपास्यमानेऽस्य वस्तुतो निर्गुणस्य निकृष्टता भवति ।  
कस्मैचित्फलाय तथा ध्यानमात्रं विधीयते न त्वस्य निकृष्टतामापादयतीति चेदिहापि व्यतिहारानुचिन्तनमात्रमुपदिश्यते फलाय न तु निकृष्टता   
भवत्युत्कृष्टस्य ।  
अन्वाचयशिष्टं तु तादात्म्यदार्ढ्यं भवन्नोपेक्षामहे ।  
सत्यकामादिगुणोपदेशैव तद्गुणेश्वरसिद्धिरिति सिद्धमुभयत्रोभयात्मत्वाध्यानमिति ॥३७॥  
__________________________________________________________________________  
__________________  
३,३.२४.३८  
सैव हि सत्यादयः  । ब्रह्मसूत्र  ३,३.३८ ।  
तद्वै तदेतदेव तदास सत्यमेव स यो हैतन्महद्यक्षं प्रथमजं वेदं सत्यं ब्रह्मेति जयतीमांल्लोकाञ्जित इत्यसावसद्य एवमेतन्महद्यक्षं प्रथमजं वेद   
सत्यं ब्रह्मेति सत्यं ह्येव ब्रह्म ।  
पूर्वोक्तस्य हृदयाख्यस्य ब्रह्मणः सत्यमित्युपासनमनेन सन्दर्भेण विधीयते ।  
तदिति हृदयाख्यं ब्रह्मैकेन तदा परामृशति ।  
एतदेवेति वक्ष्यमाणं प्रकारान्तरमस्य परामृशति ।  
तत्तादाग्रे आस बभूव ।  
किं तदित्यत आहसत्यमेव ।  
सच्च मूर्तं त्यच्चामूर्तं च सत्त्यम् ।  
तदुपासकस्य फलमाहस यो हैतमिति ।  
यः प्रथमजं यक्षं पूज्यं वेद ।  
कथं वेदेत्यत आहसत्यं ब्रह्मेतीति ।  
स जयतीमान् लोकान् ।  
किञ्च जितो वशीकृत इनुशब्द इत्थंशब्दस्यार्थे वर्तते ।  
विजेतव्यत्वेन बुद्धिसन्निहितं शत्रुं परामृशतिअसाविति ।  
असद्भवेन्नश्येत् ।  
उक्तमर्थं निगमयतिय एवमेतदिति ।  
एवं विद्वान्कस्माज्जयतीत्यत आहसत्यमेव यस्माद्ब्रह्मेति ।  
अतस्तदुपासनात्फलोत्पादोऽपि सत्य इत्यर्थः ।  
तद्यत्तत्सत्यं किमसौ ।  
अत्रापि तत्पदाभ्यां रूपप्रकारौ परामृष्टौ ।  
कस्मिन्न्नालम्बने तदुपासनीयमित्यत उत्तरम्स आदित्यो य एष इत्यादिना तस्योपनिषदहरहमिति ।  
हन्ति पाप्मानं जहाति च य एवं वेदेत्यन्तेन ।  
उपनिषत्रहस्यं नाम ।  
तस्य निर्वचनंहन्ति पाप्मानं जहाति चेति ।  
हन्तेर्जहातेर्वा रूपमेतत् ।  
तथाच निर्वचनं कुर्वन्फलं पापहानिमाहेति ।  
तमिमं विषयमाह भाष्यकारः  
यो वै हैतमिति ।  
सनामाक्षरोपासनामिति ।  
तथाच श्रुतिःऽतदेतदक्षरं सत्यमिति स इत्येकमक्षरं तीत्येकमक्षरं यमित्येकमक्षरं प्रथमोत्तमे अक्षरे सत्यं मध्यतोऽनृतं तदेतदनृमुभयतः सत्येन   
परिगृहीतं सत्यभूयमेव भवति नैवंविद्वांसमनृतं हिनस्तिऽइति ।  
तीतीकारानुबन्ध उच्चारणार्थः ।  
निरनुबन्धस्तकारो द्रष्टव्यः ।  
अत्र हि प्रथमोत्तमे अक्षरे सत्यं मृत्युरूपाभावात् ।  
मध्यतो मध्येऽनृतमनृतं हि मृत्युः ।  
मृत्य्वनृतयोस्तकारसाम्यात् ।  
तदेतदनृतं मृत्युरूपमुभयतः सत्येन परिगृहीतम् ।  
अन्तर्भावितं सत्यरूपाभ्याम् ।  
अतोऽकिञ्चित्करं तत्सत्यभूयमेव सत्यबाहुल्यमेव भवति ।  
शेषमतिरोहितार्थम् ।  
सेयं सत्यविद्यायाः सनामाक्षरोपासनता ।  
यद्यपि तद्यत्सत्यमिति  
प्रकृतानुकर्षेणाभेदः प्रतीयते तथापि फलभेदेन भेदः साध्यभेदेनेव नित्यकाम्यविषयोर्दर्शपूर्णमासाभ्यां स्वर्गकामो यजेत यावज्जीवं   
दर्शपूर्णमासाभ्यां यजेतेति शास्त्रयोः  
सत्यप्यनुबन्धाभेदे भेद इति प्राप्ते प्रत्युच्यतेएकैवेयं विद्या तत्सत्यमिति प्रकृतपरामर्शादभेदेन प्रत्यभिज्ञानात् ।  
नच फलभेदः ।  
तस्योपनिषदहरहमिति तस्यैव यदङ्गान्तरं रहस्यनाम्नोपासनं तत्प्रशंसार्थोर्ऽथवादोऽयं न फलविधिः ।  
यदि पुनर्विद्याविधावधिकारश्रवणाभावात्तत्कल्पनायामार्थवादिकं फलं कल्प्येत ततो जातेष्टाविवागृह्यमाणविशेषतया  
संवलिताधिकारकल्पना ततश्च समस्तार्थवादिकफलयुक्तमेकमेवोपासनमिति सिद्धम् ।  
परकीयं व्याख्यानमुपन्यस्यति  
केचित्पुनरिति ।  
वाजसनेयकमप्यक्ष्यादित्यविषयं छान्दोग्यमपीत्युपास्याभेदादभेदः ।  
ततश्च वाजसनेयोक्तानां सत्यादीनामुपसंहार इत्यत्रार्थे सैव हि सत्यादय इति सूत्रं व्याख्यातं तदेतद्दूषयति  
तन्न साध्विति ।  
ज्योतिष्टोमकर्मसम्बन्धनीयमुद्गीथव्यपाश्रयेति ।  
अनुबन्धाभेदेऽपि साध्यभेदाद्भेद इति विद्याभेदादनुपसंहार इति ॥३८॥  
__________________________________________________________________________  
__________________  
३,३.२५.३९  
कामादीतरत्र तत्र चायतनादिभ्यः  । ब्रह्मसूत्र  ३,३.३९ ।  
छान्दोग्यवाजसनेयविद्ययोर्यद्यपि सगुणनिर्गुणत्वेन भेदः ।  
तथाहि छान्दोग्येऽअथ य इहात्मानमनुविद्य व्रजन्ति एतांश्च सत्यान्कामान्ऽइत्यात्मवत्कामानामपि वेद्यत्वं श्रूयते ।  
वाजसनेये तु निर्गुणमेव परं ब्रह्मोपदिश्यतेऽविमोक्षाय ब्रूहिऽइति तथापि तयोः परस्परगुणोपसंहारः ।  
निर्गुणायां तावद्विद्यायां ब्रह्मस्तुत्यर्थमेव सगुणविद्यासम्बन्धिगुणोपसंहारः सम्भवी ।  
सगुणायां च यद्यप्याध्यानाय न वशित्वादिगुणोपसंहारसम्भवः ।  
नहि निर्गुणायां  
विद्यायामाध्यातव्यत्वेनैते चोदिता येनात्राध्येयत्वेन सम्बध्येरन्नपि तु सत्यकामादिगुणनान्तरीयकत्वेनैतेषां प्राप्तिरित्युपसंहार उच्यते ।  
एवं व्यवस्थित एष सङ्क्षेपोऽधिकरणार्थस्यसाम्यबाहुल्येऽप्येकत्राकाशाधारत्वस्यापरत्र चाकाशतादात्म्यस्य श्रवणाद्भेदे विद्ययोर्न   
परस्परगुणोपसंहार इति पूर्वपक्षः ।  
राद्धान्तस्तु सर्वसाम्यमेवोभयत्राप्यात्मोपदेशादाकाशशब्देनैकत्रात्मोक्तोऽन्यत्र च दहराकाशाधारः स एवोक्त इति   
सर्वसाम्याद्ब्रह्मण्युभयत्रापि सर्वगुणोपसंहारः ।  
सगुणनिर्गुणत्वेन तु विद्याभेदेऽपि गुणोपसंहारव्यवस्था दर्शिता ।  
तस्मात्सर्वमवदातम् ॥३९॥  
__________________________________________________________________________  
__________________  
३,३.२६.४०  
आदरादलोपः  । ब्रह्मसूत्र  ३,३.४० ।  
अस्ति वैश्वानरविद्यायां तदुपासकस्यातिथिभ्यः पूर्वभोजनम् ।  
तेन यद्यपीयमुपासनागोचरा न चिन्ता साक्षात्तथापि तत्सम्बद्धप्रथमभोजनसम्बन्धादस्ति सङ्गतिः ।  
विचारगोचरं दर्शयति  
छान्दोग्ये वैश्वानरविद्यां प्रकृत्येति ।  
विचारप्रयोजकं सन्देहमाह  
किं भोजनलोप इति ।  
अत्र पूर्वपक्षाभावेन संशयमाक्षिपति  
तद्यद्भक्तमिति भक्तागमनसंयोगश्रवणादिति ।  
उक्तं खल्वेतत्प्रथम एव तन्त्रेऽपदकर्माप्रयोजकं नयनस्य परार्थत्वात्ऽइत्यनेन ।  
यथा सोमक्रयार्थानीयमानैकहायनीसप्तमपदपांशुग्रहणमप्रयोजकं न पुनरेकहायन्या नयनं प्रयोजयति ।  
तत्कस्य हेतोः ।  
सोमक्रयेण तन्नयनस्य प्रयुक्तत्वात्तदुपजीवित्वात्सप्तमपदपांशुग्रहणस्येति ।  
तथेहापि भोजनार्थभक्तागमनसंयोगात्प्राणाहुतेर्भोजनाभावे भक्तं प्रत्यप्रयोजकत्वमिति नास्ति पूर्वपक्ष  
इत्यपूर्वपक्षमिदमधिकरणमित्यर्थः ।  
पूर्वपक्षमाक्षिप्य समाधत्ते  
एवं प्राप्ते, न लुप्येतेति तावदाह ।  
तावच्छब्दः सिद्धान्तशङ्कानिराकरणार्थः ।  
पृच्छति  
कस्मात् ।  
उत्तरमादरात् ।  
तदेव स्फोरयति  
तथाहीति ।  
जाबाला हि श्रावयन्तिऽपूर्वोऽतिथिभ्योऽश्नीयात्ऽइति ।  
अश्नीयादिति च प्राणाग्निहोत्रप्रधानं वचः ।  
ऽयथा हि श्रुधिता बाला मातरं पर्युपासते ।  
एवं सर्वाणि भूतान्यग्निहोत्रमुपासतेऽइति वचनादग्निहोत्रस्यातिथीन्भूतानि प्रत्युपजीव्यत्वेन श्रवणात्तदेकवाक्यतयेहापि पूर्वोऽतिथिभ्योऽश्नीयादिति   
प्राणाहुतिप्रधानं लक्ष्यते ।  
तदेवं सतिऽयथाह वै स्वयमहुत्वाग्निहोत्रं परस्य जुहुयादित्येवं तत्ऽइत्यतिथिभोजनस्य प्राथम्यं निन्दित्वास्वामिभोजनं स्वामिनः प्राणाग्निहोत्रं   
प्रथमं प्रापयन्ती प्राणाग्निहोत्रादरं करोति ।  
नन्वाथ्रियतामेषा श्रुतिः प्राणहुतिं किन्तु स्वामिभोजनपक्ष एव नाभोजनेऽपीत्यत आह  
या हि न प्राथम्यलोपं सहते नतरां सा प्राथम्यवतोऽग्निहोत्रस्य लोपं सहेतेति मन्यते ।  
ईदृशः खल्वयमादरः प्राणाग्निहोत्रस्य यदतिथितिभोजनोत्तरकालविहितं स्वामिभोजनं समयादपकृष्यातिथिभोजनस्य पुरस्ताद्विहितम् ।  
तद्यदाग्निहोत्रस्य धर्मिणः प्राथम्यधर्मलोपमपि न सहते श्रुतिस्तदास्याः कैव कथा धर्मिलोपं सहत इत्यर्थः ।  
पूर्वपक्षाक्षेपमनुभाष्य दूषयति  
ननु भोजनार्था इति ।  
यथा हि कौण्डपायिनामयनगते अग्निहोत्रे प्रकरणान्तरान्नैयमिकाग्निहोत्राद्भिन्ने द्रव्यदेवतारूपधर्मान्तररहिततया तदाकाङ्क्षे साध्यसादृश्येन   
नैयमिकाग्निहोत्रसमाननामतया तद्धर्मातिदेशेन रूपधर्मान्तरप्राप्तिरेवं प्राणाग्निहोत्रेऽपि  
नैयमिकाग्निहोत्रगतपयःप्रभृतिप्राप्तौ भोजनागतभक्तद्रव्यता विधीयते ।  
न चैतावता भोजनस्य प्रयोजकत्वम् ।  
उक्तमेतद्यथा भोजनकालातिक्रमात्प्राणाग्निहोत्रस्य न भोजनप्रयुक्तत्वमिति ।  
न चैकदेशद्रव्यतयोत्तरार्धात्स्विष्टकृते समवद्यतीतिवदप्रयोजकत्वमेकदेशद्रव्यसाधनस्यापि  
प्रयोजकत्वात् ।  
यथा जाघन्या पत्नीः संयाजयन्तीति पत्नीसंयाजानां जाघन्येकदेशद्रव्यजुषां जाघनीप्रयोजकत्वम् ।  
स हि नामाप्रयोजको भवति यस्य प्रयोजकग्रहणमन्तरेणार्थो न ज्ञायते ।  
यथा न प्रयोजकपुरोडाशग्रहणमन्तरेणोत्तरार्धं ज्ञातुं शक्यम् ।  
शक्यं तु जाघनीवद्भक्तं ज्ञातुम् ।  
तस्माद्यथा जाघन्यन्तरेणापि पशूपादानं परप्रयुक्तशूपजीवनं वा खण्डशो मांसविक्रयिणो मुण्डादिवदाकृतिरूपादीयते ।  
एवं भक्तमपि शक्यमुपादातुम् ।  
तस्मान्न भोजनस्य लोपे प्राणाग्निहोत्रलोप इति मन्यते पूर्वपक्षी ।  
अद्भिरिति तु प्रतिनिध्युपादानमावश्यकत्वासूचनार्थं भाष्यकारस्य ॥४०॥  
__________________________________________________________________________  
__________________  
३,३.२६.४१  
उपस्थितेऽतस्तद्वचनात् । ब्रह्मसूत्र  ३,३.४१ ।  
तद्धोमीयमिति हि वचन किमपि सन्निहितद्रव्यं होमे विनियुङ्क्ते तदः सर्वनाम्नः सन्निहितावगममन्तरेणाभिधानापर्यवसानात्तदनेन   
स्वाभिधानपर्यवसानाय तद्यद्भक्तं प्रथममागच्छेदिति सन्निहितमपेक्ष्य निर्वर्तितव्यम् ।  
तच्च सन्निहितं भक्तं भोजनार्थमित्युत्तरार्धात्स्विष्टकृते समवद्यतीतिवन्न भक्तं वापो वा द्रव्यान्तरं वा प्रयोक्तुमर्हति ।  
जाघन्यास्त्ववयवभेदस्य नाग्नीषोमीयपश्वधीनं निरूपणं स्वतन्त्रस्यापि तस्य सूनास्थस्य दर्शनात्तस्मादस्त्येतस्य जाघनीतो विशेषः ।  
यच्चोक्तं चोदकप्राप्तद्रव्यबाधया भक्तद्रव्यविधानमिति ।  
तदयुक्तम् ।  
विध्युद्देशगतस्याग्निहोत्रनाम्नस्तथाभावादार्थवादिकस्य तु सिद्धं किञ्चित्सादृश्यमुपादाय स्तावकत्वेनोपपत्तेर्न तद्भावं विधातुमर्हतीत्याह  
न चात्र प्राकृताग्निहोत्रधर्मप्राप्तिरिति ।  
अपि  
चाग्निहोत्रस्य चोदकतो धर्मप्राप्तावभ्युपगम्यमानायां बहुतरं प्राप्तं बाध्यते ।  
नच सम्भवे बाधनिचयो न्याय्यः ।  
कृष्णलचरौ खल्वगत्या प्राप्तबाधोऽभ्युपेयत इत्याहतद्धर्मप्राप्तौ चाभ्युपगम्यमानायामिति ।  
चोदकाभावमुपोद्बलयति  
अत एव चेहापीति ।  
यत एवोक्तेन क्रमेणातिदेशाभावोऽत एव साम्पादिकत्वमग्निहोत्राङ्गानाम् ।  
तत्प्राप्तौ तु साम्पादिकत्वं नोपपद्येत ।  
कामिन्यां किल कुचवदनाद्यसता चक्रवाकनलिनादिरूपेण सम्पाद्यते ।  
न तु नद्यां चक्रवाकादय एव चक्रवाकादिना सम्पाद्यन्ते ।  
अतोऽप्यवगच्छामो न चोदकप्राप्तिरिति ।  
यत्त्वादरदर्शनमिति तद्भोजनपक्षे  प्राथम्यविधानार्थम् ।  
यस्मिन्पक्षे धर्मानवलोपस्तस्मिन्धर्मिणोऽपि न त्वेतावता धर्मिनित्यता सिध्यतीति भावः ।  
नन्वतिथिभोजनोत्तरकालता स्वामिभोजनस्य विहितेति कथमसौ बाध्यत इत्यत आह  
नास्ति वचनस्यातिभारः ।  
सामान्यशास्त्रबाधायां विशेषशास्त्रस्यातिभारो नास्तीत्यर्थः ॥४१॥  
__________________________________________________________________________  
__________________  
३,३.२७.४२  
तन्निर्धारणानियमस्तद्दृष्टेः पृथग्ध्यप्रतिबन्धः फलम्  । ब्रह्मसूत्र  ३,३.४२ ।  
यथैवऽयस्य पर्णमयी जुहूर्भवति न स पापं श्लोकं शृणोतिऽइत्येतदनारभ्याधीतमव्यभिचारितक्रतुसम्बन्धं जुहूद्वारा क्रतुप्रयोगवचनगृहीतं   
क्रत्वर्थं सत्फलानपेक्षं सिद्धवर्तमानाप्रदेशप्रतीतं न रात्रिसत्रवत्फलतया स्वीकरोतीति ।  
एवमव्यभिचारितकर्मसम्बन्धोद्गीथगतमुपासनं कर्मप्रयोगवचनगृहीतं न   
सिद्धवर्तमानापदेशावगतसमस्तकामवापकत्वलक्षणफलकल्पनायालम् ।  
परार्थत्वात् ।  
तथाच  पारमर्षं सूत्रम्ऽद्रव्यसंस्कारकर्मसु परार्थत्वात्फलश्रुतिरर्थवादः स्यात्ऽइति ।  
एवञ्च सति क्रतौ पर्णतानियमवदुपासनानियम इति प्राप्ते उच्यतेयुक्तं पर्णतायां फलश्रुतेरर्थवादमात्रत्वम् ।  
नहि पर्णतानाश्रया यागादिवत्फलसम्बन्धमनुभवितुमर्हति ।  
अव्यापाररूपत्वात् ।  
व्यापारस्यैव च फलवत्त्वात् ।  
यथाहुःऽउत्पत्तिमतःफलदर्शनात्ऽइति ।  
नापि खादिरतायामिव प्रकृतक्रतुसम्बद्धो यूप  
आश्रयस्तदाश्रयः प्रकृतोऽस्ति अनारभ्याधीतत्वात्पर्णतायाः ।  
तस्माद्वाक्येनैव जुहूसम्बन्धद्वारेण पर्णतायाः क्रतुराश्रयो ज्ञापनीयः ।  
न चातत्परं वाक्यं ज्ञापयितुमर्हतीति तत्र वाक्यतात्पर्यमवश्याश्रयणीयम् ।  
तथाच तत्परं सन्न पर्णतायाः फलसम्बन्धमपि गमयितुमर्हति ।  
वाक्यभेदप्रसङ्गात् ।  
उपासनानां तु व्यापारात्मत्वेन स्वत एव फलसम्बन्धोपपत्तेः उद्गीथाद्याश्रयणं फले विधानं न विरुध्यते विशिष्टविधानात् ।  
फलाय खलूद्गीथसाधनकमुपासनं विधीयमानं न वाक्यभेदमावहति ।  
ननु कर्माङ्गोद्गीथसंस्कार उपासनं प्रोक्षणादिवद्वितीयाश्रुतेरुद्गीथमिति ।  
तथा चाञ्जनादिष्विव संस्कारेषु फलश्रुतेरर्थवादत्वम् ।  
मैवम् ।  
नह्यत्रोद्गीथस्योपासनं किन्तु तदवयवस्योङ्कारस्येत्युक्तमधस्तात् ।  
न चोङ्कारः कर्माङ्गमपि तु कर्माङ्गोद्गीथावयवः ।  
न चानुपयोगमीप्सितम् ।  
तस्मात्सक्तून्  
जुहोतीतिवद्विनियोगभङ्गेनोङ्कारसाधानादुपासनात्फलमिति सम्बन्धः ।  
तस्माद्यथा क्रत्वाश्रयाण्यपि गोदोहनादीनि फलसंयोगादनित्यानि एवमुद्गीथाद्युपासनानीति द्रष्टव्यम् ।  
शेषमुक्तं भाष्ये ।  
न चेदं फलश्रवणमर्थवादमात्रमिति ।  
अर्थवादमात्रत्वेऽत्यन्तपरोक्षा वृत्तिर्यथा न तथा फलपरत्वे ।  
न तु वर्तमानापदेशात्साक्षात्फलप्रतीतिः ।  
अत एव प्रयाजादिषु नार्थवादाद्वर्तमानापदेशात्फलकल्पना ।  
फलपरत्वे त्वस्य  
न शक्यं प्रयाजादीनां पारार्थ्येनाफलत्वं वक्तुमिति ॥४२॥  
__________________________________________________________________________  
__________________  
३,३.२८.४३  
प्रदानवदेव तदुक्तम्  । ब्रह्मसूत्र  ३,३.४३ ।  
तत्तच्छ्रुत्यर्थालोचनया वायुप्राणयोः स्वरूपाभेदे सिद्धे तदधीननिरूपणतया तद्विषयोपासनाप्यभिन्ना न चाध्यात्माधिदैवगुणभेदाद्भेदः ।  
नहि गुणभेदे गुणवतो भेदः ।  
नह्यग्निहोत्रं जुहोतीत्युत्पन्नस्याग्निहोत्रस्य तण्डुलादिगुणभेदाद्भेदो भवति ।  
उत्पद्यमानकर्मसंयुक्तो हि गुणभेदः कर्मणो भेदकः ।  
यथामिक्षावाजिनसंयुक्तयोः कर्मणोः ।  
नोत्पन्नकर्मसंयुक्तः ।  
अध्यात्माधिदैवोपदेशेषु चोत्पन्नोपासनासंयोगः ।  
तथोपक्रमोपसंहारालोचनया विद्यैकत्वविनिश्चयादेकैव सकृत्प्रवृत्तिरिति पूर्वपक्षः ।  
राद्धान्तस्तुसत्यं विद्यैकत्वं तथापि गुणभेदात्प्रवृत्तिभेदः ।  
सायम्प्रातःकालगुणभेदाद्यथैकस्मिन्नप्यग्निहोत्रे प्रवृत्तिभेदः एवमिहाप्यध्यात्माधिदैवगुणभेदादुपासनस्यैकस्यापि प्रवृत्तिभेद इति सिद्धम् ।  
आध्यानार्थो ह्ययमध्यात्माधिदैवविभागोपदेश इति ।  
अग्निहोत्रस्येवाध्यानस्य कृते तधितण्डुलादिवदयं पृथगुपदेशः ।  
एतेन व्रतोपदेश इति ।  
एतेन तत्त्वाभेदेन ।  
एवकारश्च वागादिव्रतनिराकरणार्थः ।  
नन्वेतस्यै देवतायै इति देवतामात्रं श्रूयते न तु वायुस्तत्कथं वायुप्राप्तिमाहेत्यत आह  
देवतेत्यत्र वायुरिति ।  
वायुः खल्वग्न्यादीन्संवृणुत इत्यग्न्यादीनपेक्ष्यानवच्छिन्नोऽग्न्यादयस्तुतेनैवावच्छिन्ना इति संवर्णगुणतया वायुरनवच्छिन्ना देवता ।  
सर्वेषामभिगमयन्निति ।  
मिलितानां श्रवणाविशेषादिन्द्रस्य देवताया अभेदात्रयाणामपि पुरोडाशानां सहप्रदानाशङ्कायामुत्पत्तिवाक्य एव   
राजाधिराजस्वराजगुणभेदाद्याज्यानुवाक्याव्यत्यासविधानाच्च यथान्यासमेव देवतापृथक्त्वात्प्रदानपृथक्त्वं भवति ।  
सहप्रदाने हि व्यत्यासविधानमनुपपन्नम् ।  
क्रमवति प्रदाने व्यत्यासविधिरर्थवान् ।  
तथाविधस्यैव क्रमस्य विवक्षितत्वात् ।  
सुगममन्यत् ॥४३॥  
__________________________________________________________________________  
__________________  
३,३.२९.४४  
लिङ्गभूयस्त्वात्तद्धि बलीयस्तदपि  । ब्रह्मसूत्र  ३,३.४४ ।  
इह सिद्धान्तेनोपक्रम्य पूर्वपक्षयित्वा सिद्धान्तयति ।  
तत्र  
यद्यपि भूयांसि सन्ति लिङ्गानि मनश्चिदादीनां स्वातन्त्र्यसूचकानि तथापि न तानि स्वातन्त्र्येण स्वातन्त्र्यं प्रति प्रापकाणि ।  
प्रमाणप्रापितं तु स्वातन्त्र्यमुपोद्बलयन्ति ।  
न चात्रास्ति स्वातन्त्र्यप्रापकं प्रमाणम् ।  
न चेदं सामर्थ्यलक्षणं लिङ्गं येनास्य स्वातन्त्र्येण प्रापकं भवेत् ।  
तद्धि सामर्थ्यमाभिधानस्य वार्थस्य वा स्यात् ।  
तथा पूषाद्यनुमन्त्रणमन्त्रस्य पूषानुमन्त्रणे, यथा वाऽपशुना यजेतऽइत्येकत्वसङ्ख्याया अर्थस्य सङ्ख्येयावच्छेतसामर्थ्यम् ।  
न चेदमन्यस्यार्थदर्शनलक्षणं लिङ्गं तथा ।  
स्तुत्यर्थत्वेनास्य विध्युद्देशेनैकवाक्यतया विधिपरत्वात् ।  
तस्मादसति सामर्थ्यलक्षणे विरोद्धरि प्रकरणप्रत्यूहं मनश्चिदादीनां क्रियाशेषतामवगमयति ।  
नच ते हैते विद्याचित एवेत्यवधारणश्रुतिः क्रियानुप्रवेशं वारयति ।  
येन श्रुतिविरोधे सति न प्रकरणं भवेत्, बाह्यसाधनतापाकरणार्थत्वादवधारणस्य ।  
नच विद्यया हैवैत एवंविदश्चिता भवन्तीति पुरुषसम्बन्धमापादयद्वाक्यं प्रकरणमपबाधितुमर्हति ।  
अन्यार्थदर्शनं खल्वेतदपि ।  
नच तत्स्वातन्त्र्येण प्रापकमित्युक्तम् ।  
तस्मात्तदपि न प्रकरणविरोधायालमिति साम्पादिका अप्येते अग्नयः प्रकरणात्क्रियानुप्रवेशिन एव मानसवत् ।  
द्वादशाहे तु श्रूयतेऽअनया त्वा पात्रेण समुद्रं रसया प्राजापत्यं मनोग्रहं गृह्णामिऽइति ।  
तत्र संशयःकिं मानसं द्वादशाहा दहरन्तरमुत तन्मध्यपातिनो दशमस्याह्नाङ्गमिति ।  
तत्र वाग्वै द्वादशाहो मनो मानसमिति मानसस्य द्वादशाहाद्भेदेन व्यपदेशाद्वाङ्मनसभेदवद्भेदः ।  
निर्धूतानि द्वादशाहस्य गतरसानि छन्दांसि तानि मानसेनैवाप्यायन्तीति च द्वादशाहस्य मानसेन स्तूयमानत्वाद्भेदे च सति  
स्तुतिस्तुत्यभावस्योपपत्तेर्द्वादशाहादहरन्तरं न तदङ्गं, पत्नीसंयाजान्तत्वाच्चाह्नां पत्नीः संयाज्य मानसाय प्रसर्पन्तीति च मानसस्य पत्नीसंयाजस्य   
परस्ताच्छ्रुतेः ।  
त्रयोदशाहेऽप्यवयुज्य द्वादशसङ्ख्यासमवायात्कथञ्चिज्जघन्ययापि वृत्त्या द्वादशाहसञ्ज्ञाविरोधाभावादिति प्राप्तेऽभिधीयतेप्रमाणान्तरेण हि  
त्रयोदशत्वेऽह्नां सिद्धे द्वादशाह इति जघन्यया वृत्त्योन्नीयेत ।  
न त्वस्ति तादृशं प्रमाणान्तरम् ।  
नच व्यपदेशभेदोऽहरन्तरत्वं कल्पयितुमर्हति ।  
अङ्गाङ्गिभेदेनापि तदुपपत्तेः ।  
अत एव च स्तुत्यस्तावकभावस्याप्युपपत्तिः ।  
देवदत्तस्येव दीर्घैः केशैः ।  
पत्नीसंयाजान्तता तु यद्यप्यौत्सर्गिकी तथापि दशमस्याह्नो विशेषवचनान्मानसानि ग्रहणासादनहवनादीनि पत्नीसंयाजात्पराञ्चि भविष्यन्ति ।  
किमिव हि न कुर्याद्वचनमिति ।  
एष वै दशमस्याह्नो विसर्गो यन्मानसमिति वचनाद्दशमाहरङ्गता गम्यते ।  
विसर्गेऽन्तोऽन्तवतो धर्मो न स्वतन्त्र इति दशमेऽहनि मानसाय प्रमर्पन्तीति दशमस्याह्न आधारत्वनिर्देशाच्च तदङ्गं मानसं नाहरन्तरमिति   
सिद्धम् ।  
तदिह द्वादशाहसम्बन्धिनो दशमस्याह्नोऽङ्गं मानसमितिं धर्ममीमांसासूत्रकृतोक्तम् ।  
दशरात्रगस्यापि दशमस्याह्नोऽङ्गमिति भगवन्भाष्यकारः ।  
श्रुत्यन्तरबलेनाह  
यथा दशरात्रस्य दशमेऽहन्यविवाक्य इति ।  
अविवाक्य इति दशमस्याह्नो नाम ॥४४॥  
__________________________________________________________________________  
__________________  
३,३.२९.४५  
पूर्वविकल्पः प्रकरणात्स्यात्क्रियामानसवत् । ब्रह्मसूत्र  ३,३.४५ ।  
॥ ४५ ॥  
__________________________________________________________________________  
__________________  
३,३.२९.४६  
अतिदेशाच्च  । ब्रह्मसूत्र  ३,३.४६ ।  
नहि साम्पादिकानामग्नीनामिष्टकासु चितेनाग्निना किञ्चिदस्ति सादृश्यमन्यत्र क्रियानुप्रवेशात् ।  
तस्मादपि न स्वतन्त्र इति प्राप्तेऽभिधीयते ॥४६॥  
__________________________________________________________________________  
__________________  
३,३.२९.४७  
विद्यैव तु निर्धारणात् । ब्रह्मसूत्र  ३,३.४७ ।  
मा भूदन्येषां श्रुतविध्युद्देशानामन्यार्थदर्शनानामप्राप्तप्रापकत्वमेतेषु त्वश्रुतविध्युद्देशेषुऽवचनानि त्वपूर्वत्वात्ऽइति न्यायाद्विधिरुन्नेतव्यः ।  
तथा चैतेभ्यो यादृशोर्ऽथः प्रतीयते तदनुरूप एव स भवति ।  
प्रतीयते चैतेभ्यो मनश्चिदादीनां सान्तत्यं चावधारणं च फलभेदसमन्वयश्च पुरुषसम्बन्धश्च ।  
न चास्य गोदोहनादिवत्क्रत्वर्थाश्रितत्वं येन पुरुषार्थस्य कर्मपारतन्त्र्यं भवेत् ।  
नच विद्याचित एवेत्यवधारणं बाह्यसाधनापाकरणार्थम् ।  
स्वभावत एव विद्याया बाह्यानुपेक्षत्वसिद्धेः ।  
तस्मात्परिशेषान्मानसग्रहवत्क्रियानुप्रवेशशङ्कापाकरणार्थमवधारणम् ।  
न चैवमर्थत्वे सम्भवति ।  
द्योतकत्वमात्रेण निपातश्रुतिः पीडनीया ।  
तस्माच्छ्रुतिलिङ्गवाक्यानि प्रकरणमपोद्य स्वातन्त्र्यं मनश्चिदादीनामवगमयन्तीति सिद्धम् ।  
अनुबन्धातिदेशश्रुत्यादिभ्य एवमेव विज्ञेयम् ।  
ते च भाष्य एव स्फुटाः ।  
यदुक्तं पूर्वपक्षिणा क्रत्वङ्गत्वे पूर्वेणेष्टकाचितेन मनश्चिदादीनां विकल्प इति ।  
तदुतल्यकार्यत्वेन दूषयतिनच सत्येव क्रियासम्बन्ध इति ।  
अपिच पूर्वापरयोर्भागयोर्विद्याप्राधान्यदर्शनात्तन्मध्यपातिनोऽपि तत्सामान्याद्विद्याप्रधानत्वमेव लक्ष्यते न कर्माङ्गत्वमित्याह सूत्रेण  
परेण च शब्दस्य ताद्विध्यं भूयस्त्वात्त्वनुबन्धः ।  
स्फुटमस्य भाष्यम् ।  
अस्ति राजसूयःऽराजा स्वाराज्यकामो राजसूयेन यजेतऽइति ।  
तं प्रकृत्यामनन्ति अवेष्टिं नामेष्टिम् ।  
आग्नेयोऽष्टाकपालो हिरण्यं दक्षिणेत्येवमादि तां प्रकृत्याधीयते ।  
यदि ब्राह्मणो यजेत बार्हस्पत्यं मध्ये निधायाहुतिं हुत्वाभिधारयेद्यदि वैश्यो वैश्वदेवं यदि राजन्य ऐन्द्रमिति ।  
तत्र सन्दिह्यते  
किं ब्राह्मणादीनां प्राप्तानां निमित्तार्थेन श्रवणमुत ब्राह्मणादीनामयं यागो विधीयत इति ।  
तत्र यदि प्रजापालनकण्टकोद्धरणादि कर्म राज्यं तस्य कर्ता राजेति राजशब्दस्यार्थस्ततो राजा राजसूयेन यजेतेति राज्यस्य कर्तू   
राजसूयेऽधिकारः ।  
तस्मात्सम्भवन्त्यविशिषेण ब्राह्मणक्षत्रियवैश्या राज्यस्य कर्तार इति सिद्धं सर्वमेवैते राजसूये प्राप्ता इतिऽयदि ब्राह्मणो यजेतऽइत्येवमादयो   
निमित्तार्थाः श्रुतयः ।  
अथ तु राज्ञः कर्म राज्यमिति राजकर्तृयोगात्तत्कर्म राज्यं ततः को राजेत्यपेक्षायामार्येषु तत्प्रसिद्धेरभावात्पिकनेमतामरसादिशब्दार्थावधारणाय   
म्लेच्छप्रसिद्धिरिवान्ध्राणां क्षत्रियजातौ राजशब्दप्रसिद्धिस्तदवधारणकारणमिति क्षत्रिय एव राजेति न ब्राह्मणवैश्ययोः प्राप्तिरिति   
राजसूयप्रकरणं भित्त्वा ब्राह्मणादिकर्तृकाणि पृथगेव कर्माणि प्राप्यन्त इति न नैमित्तिकानि ।  
तत्र किं तावत्प्राप्तं, नैमित्तिकानीति ।  
राज्यस्य कर्ता राजेत्यार्याणामान्ध्राणां चाविवादः ।  
तथाहिब्राह्मणादिषु प्रजापालनकर्तृषु कनकदण्डातपत्रश्वेतचामरादिलाञ्छनेषु राजपदमान्ध्राश्चार्याश्चाविवादं प्रयुञ्जाना दृश्यन्ते ।  
तेनाविप्रतिपत्तेर्विप्रतिपत्तावप्यार्यान्ध्रप्रयोगयोर्यववराहवदायर्प्रसिद्धेरान्ध्रप्रसिद्धितो बलीयसीत्वात् ।  
बलवदार्यप्रसिद्धिविरोधे त्वतन्मूलायाः पाणिनीयप्रसिद्धेःऽविरोधे त्वनपेक्षं स्यात्ऽइति न्यायेन बाधनात्तदनुगुणतया वा   
कथञ्चिन्नखनकुलादिवदन्वाख्यानामात्रपरतया नीयमानत्वाद्रज्यस्य कर्ता राजेति सिद्धे निमित्तार्थाः श्रुतयः ।  
तथाच यदिशब्दोऽप्याञ्जसः स्यादिति प्राप्तम् ।  
एवं प्राप्त उच्यतेऽरूपतो न विशेषोऽस्ति ह्यार्यम्लेच्छप्रयोगयोः ।  
वैदिकाद्वाक्यशेषात्तु विशेषस्तत्र दर्शितःऽ ॥  
तदिह राजशब्दस्य कर्मयोगाद्वा कर्तरि प्रयोगः कर्तृप्रयोगाद्वा कर्मणीति विशये वैदिकवाक्यशेषवदभियुक्ततरस्यात्रभवतः पाणिनेः स्मृतेर्निर्णीयते   
प्रसिद्धिरान्ध्रणामनादिरादिमती चार्याणां प्रसिद्धिर्गोगाव्यादिशब्दवत् ।  
नच सम्भावितादिमद्भावा प्रसिद्धिः पाणिनिम्सृतिमपोद्यानादिप्रसिद्धिमादिमतीं कर्तुमुत्सहते ।  
गाव्यादिशब्दप्रसिद्धेरनादित्वेन गवादिपदप्रसिद्धेरप्यादिमत्त्वापत्तेः ।  
तस्मात्पाणिनीयस्मृत्यनुमतान्ध्रप्रसिद्धिबलीयस्त्वेन क्षत्रियत्वजातौ राजशब्दे मुख्ये तत्कर्तर्यतज्जातौ राजशब्दो गौण इति   
क्षत्रियस्यैवाकाराद्राजसूये तत्प्रकरणमपोद्यावेष्टेरुत्कर्षः ।  
अन्वयानुरोधी यदिशब्दो न त्वपूर्वविधौ सति तमन्यथयितुमर्हति ।  
अत एवाहुःऽयदि शब्दपरित्यागो रुच्यध्यहारकल्पनाऽइति ।  
इयं च राजसूयादधिकारान्तरमेतयान्नाद्यकामं याजयेदिति नास्तीतिकृत्वा चिन्ता ।  
एतस्मिंस्त्वधिकारेऽन्नाद्यकामस्य त्रैवर्णिक्य सम्भवात्प्राप्तेर्निमित्तार्थता ब्राह्मणादिश्रवणस्य दुर्वारैवेति ॥४७॥  
__________________________________________________________________________  
__________________  
३,३.२९.४८  
दर्शनाच्च  । ब्रह्मसूत्र  ३,३.४८ ।  
॥ ४८ ॥  
__________________________________________________________________________  
__________________  
३,३.२९.४९  
श्रुत्यादिबलीयस्त्वाच्च न बाधः  । ब्रह्मसूत्र  ३,३.४९ ।  
॥ ४९ ॥  
__________________________________________________________________________  
__________________  
३,३.२९.५०  
अनुबन्धादिभ्यः प्रज्ञान्तरपृथक्त्ववद्दृष्टश्च तदुक्तम्  । ब्रह्मसूत्र  ३,३.५० ।  
॥ ५० ।  
__________________________________________________________________________  
__________________  
३,३.२९.५१  
न सामान्यादप्युपलब्धेर्मृत्युवन्न हि लोकापत्तिः  । ब्रह्मसूत्र  ३,३.५१ ।  
॥ ५१ ॥  
__________________________________________________________________________  
__________________  
३,३.२९.५२  
परेण च शब्दस्य ताद्विध्यं भूयस्त्वात्त्वनुबन्धः  । ब्रह्मसूत्र  ३,३.५२ ।  
॥ ५२ ॥  
__________________________________________________________________________  
__________________  
३,३.३०.५३  
एक आत्मनः शरीरे भावात् । ब्रह्मसूत्र  ३,३.५३ ।  
अधिकारणतात्पर्यमाह  
इहेति ।  
समर्थनप्रयोजनमाह  
बन्धमोक्षेति ।  
असमर्थने बन्धमोक्षाधिकाराभावमाह  
न ह्यसतीति ।  
अधस्तनतन्त्रोक्तेन पौनरुक्त्यं चोदयति  
नन्विति ।  
परिहरति  
उक्तं भाष्यकृतेति ।  
नसूत्रकारेण तत्रोक्तं येन पुनरुक्तं भवेदपि तु भाष्यकृतेत्यत्रत्यस्यैवार्थस्यापकर्षः प्रमाणलक्षणोपयोगितया तत्र कृत इति ।  
यत इह सूत्रकृद्वक्ष्यत्यत एव भगवतोपवर्षेणोद्धारोऽपकर्षस्य कृतः ।  
विचारस्यास्य पूर्वोत्तरतन्त्रशेषत्वमाह  
इह चेति ।  
पूर्वाधिकरणसङ्गतिमाह  
अपिचेति ।  
नन्वात्मास्तित्वोपपत्तय एवात्रोच्यन्तां किं तदाक्षेपेणेत्यत आहआक्षेपपूर्विका हीति ।  
आक्षेपमाह  
अत्रैके देहमात्रात्मदर्शिन इति ।  
यद्यपि समस्तव्यस्तेषु पृथिव्यप्तेजोवायुषु न चैतन्यं दृष्टं तथापि कायाकारपरिणतेषु भविष्यति ।  
नहि किण्वादयः समस्तव्यस्ता न मदना दृष्टा इति मदिराकारपरिणता न मदयन्ति ।  
अहमिति चानुभवे देह एव गौराद्यकारः प्रथते ।  
न तु तदतिरिक्तः तदधिष्ठानः कुण्ड एव दधीति ।  
अत एवाहं स्थूलो गच्छामीत्यादिसामानाधिकरण्योपपत्तिरहमः स्थूलादिभिः ।  
न जातु दधिसमानाधिकरणानि मधुरादीनि कुण्डस्यैकाधिकरण्यमनुभवन्ति सितं मधुरं कुण्डमिति ।  
न चाप्रत्यक्षमात्मतत्त्वमनुमानादिभिः शक्यमुन्नेतुम् ।  
न खल्वप्रत्यक्षं प्रमाणमस्ति ।  
उक्तं हिऽदेशकालादिरूपाणां भेदाद्भिन्नासु शक्तिषु ।  
भवानामनुमानेन प्रसिद्धिरतिदुर्लभाऽइति ।  
यदा च उपलब्धिसाध्यनान्तरीयकभावस्य लिङ्गस्येयं गतिस्तदा कैव कथा दृष्टव्यभिचारस्य शब्दस्यार्थापत्तेश्चात्यन्तपरोक्षार्थगोचराया   
उपमानस्य च सर्वैकदेशसादृश्यविकल्पितस्य ।  
सर्वसारूप्ये तत्त्वात् ।  
एकदेशसारूप्ये चातिप्रसङ्गात्सर्वस्य सर्वेणोपमानात् ।  
सौत्रस्तु  हेतुर्भाष्यकृता  
व्याख्यातः ।  
चेष्टा हिताहितप्राप्तिपरिहारार्थो व्यापारः ।  
स च शरीराधीनतया दृश्यमानः शरीरधर्म एवं प्राणः श्वासप्रश्वासादिरूपः शरीरधर्म एव ।  
इच्छाप्रयत्नादयश्च यद्यप्यान्तराः तथापि शरीरातिरिक्तस्य तदाश्रयानुपलब्धेः सति शरीरे भावातन्तः शरीराश्रया एव, अन्यथा   
दृष्टहानादृष्टकल्पनाप्रसङ्गात् ।  
शरीरातिरिक्त आत्मनि  
प्रमाणाभावाच्छरीरे च सम्भवाच्छरीरमेवेच्छादिमदात्मेति प्राप्त उच्यते ॥५३॥  
__________________________________________________________________________  
__________________  
३,३.३०.५४  
व्यतिरेकस्तद्भावभावित्वान्न तूपलब्धिवत् । ब्रह्मसूत्र  ३,३.५४ ।  
नाप्रत्यक्षं प्रमाणमिति ब्रुवाणः प्रष्टव्यो जायते कुतो भवाननुमानादीनामप्रामाण्यमवधारितवानिति ।  
प्रत्यक्षं हि लिङ्गादिरूपमात्रग्राहि नाप्रामाण्यमेषां विनिश्चेतुमर्हति ।  
नहि धूमज्ञानमिवैषामिन्द्रियार्थसन्निकर्षादप्रामाण्यज्ञानमुदेतुमर्हति ।  
किन्तु देशकालावस्थारूपभेदेन व्यभाचिरोत्प्रेक्षया ।  
न चैतावान्प्रत्यक्षस्य व्यापारः सम्भवति ।  
यथाहुःनहीदमियतो व्यापारान्कर्तुं समर्थं सन्निहितविषयबलेनोत्पत्तेरविचारकत्वादिति ।  
तस्मादस्मिन्ननिच्छतापि प्रमाणान्तरमभ्युपेयम् ।  
अपिच प्रतिपन्नं पुमांसमपहायाप्रतिपन्नसन्दिग्धाः प्रेक्षावद्भिः प्रतिपाद्यन्ते ।  
न चैषामित्थम्भावो भवत्प्रत्यक्षगोचरः ।  
न खल्वेते गौरत्वादिवत्प्रत्यक्षगोचराः किन्तु वचनचेष्टादिलिङ्गानुमेयाः ।  
नच लिङ्गं प्रमाणं यत एते सिध्यन्ति ।  
न पुंसामित्थम्भावमविज्ञाय यं कञ्चन पुरुषं प्रतिपिपातयिषतोऽनवधेयवचनस्य प्रेक्षावत्ता नाम ।  
अपिच पशवोऽपि हिताहितप्राप्तिपरिहारार्थिनः कोमलशष्पश्यामलायां भुवि प्रवर्तन्ते ।  
परिहरन्ति चाश्यानतृणकण्टकाकीर्णाम् ।  
नास्तिकस्तु पशोरपि पशुरिष्टनिष्टसाधनमविद्वान् ।  
न खल्वस्मिन्नुमानगोचरप्रवृत्तिनिवृत्तिगोचरे प्रत्यक्षं प्रभवति ।  
नच परप्रत्यायनाय शब्दं प्रयुञ्जीत शाब्दस्यार्थस्याप्रत्यक्षत्वात् ।  
तदेव मा नाम भून्नास्तिकस्य जन्मान्तरमस्मिन्नेव जन्मन्युपस्थितोऽस्य मूकत्वप्रवृत्तिनिवृत्तिविरहरूपो महान्नरकः ।  
पराक्रान्तं चात्र सूरिभिः ।  
अत्यन्तपरोक्षगोचराप्यन्यथानुपपद्यमानार्थप्रभवार्थापत्तिः ।  
भूयःसामान्ययोगेन चोपमानमुपपादितं प्रमाणलक्षणे ।  
तदत्रास्तु तावत्प्रमाणान्तरं प्रत्यक्षमेवाहम्प्रत्ययः शरीरातिरिक्तमालम्बत इत्यन्वयतिरेकाभ्यामवधार्यते ।  
योगव्याघ्रवत्स्वप्नदशायां च शरीरान्तरपरिग्रहाभिमानेऽप्यहङ्कारास्पदस्य प्रत्यभिज्ञायमानत्वमित्युक्तम् ।  
सूत्रयोजना तु न त्वव्यतिरिक्तः किन्तु व्यतिरिक्त आत्मा देहात् ।  
कुतस्तद्भावाभावित्वात् ।  
चैतन्यादिर्यदि शरीरगुणः ततोऽनेन विशेषगुणेन भवितव्यम् ।  
न तु सङ्ख्यापरिमाणसंयोगादिवत्सामान्यगुणेन ।  
तथाच ये भूतविशेषगुणास्ते यावद्भूतभाविनो दृष्टा यथा रूपादयः ।  
नह्यस्ति सम्भवः भूतं च रूपादिरहितं चेति ।  
तस्माद्भूतविशेषगुणरूपादिवैधर्म्यान्न चैतन्यं शरीरगुणः ।  
एतेनेच्छादीनां शरीरविशेषगुणत्वं प्रत्युक्तम् ।  
प्राणचेष्टादयो यद्यपि देहधर्मा एव तथापि न देहमात्रप्रभवाः ।  
मृतावस्थायामपि प्रसङ्गात् ।  
तस्माद्यस्यैते  अधिष्ठानाद्देहधर्मा भवन्ति स देहातिरिक्त आत्मा ।  
अदृष्टकारणत्वेऽभ्युपगम्यमाने तस्यापि देहाश्रयत्वानुपपत्तेरात्मैवाभ्युपेतव्य इति ।  
वैधर्म्यान्तरमाह  
देहधर्माश्चेति ।  
स्वपरप्रत्यक्षा हि देहधर्मा दृष्टा यथा रूपादयः ।  
इच्छादयस्तु स्वप्रत्यक्षा एवेति देहधर्मवैधर्म्यम् ।  
तस्मादपि देहातिरिक्तधर्मा इति ।  
तत्र यद्यपि चैतन्यमपि भूतविशेषगुणस्तथापि यावद्भूतमनुवर्तेत ।  
नच मदशक्त्या व्यभिचारः ।  
सामर्थ्यस्य सामान्यगुणत्वात् ।  
अपिच मदशक्तिः प्रतिमदिरावयवं मात्रयावतिष्ठते तद्वद्देहेऽपि चैतन्यं तदवयवेष्वपि मात्रया भवेत् ।  
तथा चैकस्मिन्देहे बहवश्चेतयेरन् ।  
नच बहूनां चेतनानामन्योन्याभिप्रायानुविधानसम्भव इति एकपाशनिबद्धा इव बहवो विहङ्गमाः विरुद्धादिक्रियाभिमुखाः समर्था अपि न   
हस्तमात्रमपि देशमतिपतितुमुत्सहन्ते ।  
एवं शरीरमपि न किञ्चित्कर्तुमुत्सहते ।  
अपि च नान्वयमात्रात्तद्धर्मधर्मिभावः ।  
शक्यो विनिश्चेतुं, मा भूदाकाशस्य सर्वो धर्मः सर्वेष्वन्वयात् ।  
अपि त्वन्वयव्यतिरेकाभ्याम् ।  
सन्दिग्धश्चात्र व्यतिरेकः ।  
तथाच साधकत्वमन्वयमात्रस्येत्याह  
अपिच सति हि तावदिति ।  
दूषणान्तरं विवक्षुराक्षिपति  
किमात्मकं चेति ।  
स एवैकग्रन्थेनाः  
नहीति ।  
नास्तिक आह  
यदनुभवनमिति ।  
यथा हि भूतपरिणामभेदो रूपादिर्न तु भूतचतुष्टयादर्थान्तरमेवं भूतपरिणामभेद एव चैतन्यं न तु भूतेभ्योर्ऽथान्तरं, येनऽपृथिव्यापस्तेजो   
वायुरिति तत्त्वानिऽइति प्रतिज्ञाव्याघातः स्यादित्यर्थः ।  
एतदुक्तं भवतिचतुर्णामेव भूतानां समस्तं जगत्परिणामो न त्वस्ति तत्त्वान्तरं यस्य परिणामो रूपादयोऽन्यद्वा परिणामान्तरमिति ।  
अत्रोक्ताभिस्तावदुपपत्तिभिर्देहधर्मत्वं निरस्तं तथाप्युपपत्त्यन्तराभिधित्सयाह  
चेत्तर्हीति ।  
भूतधर्मा रूपादयो जडत्वाद्विषया एव दृष्टा न तु विषयिणः ।  
नच केषाञ्चिद्विषयाणामपि विषयित्वं भविष्यतीति वाच्यम् ।  
स्वात्मनि वृत्तिविरोधात् ।  
न चोपलब्धावेव प्रसङ्गस्तस्या अजडायाः स्वयम्प्रकाशत्वाभ्युपगमात् ।  
कृतोपपादनं चैतत्पुरस्तात् ।  
उपलब्धिवदिति सूत्रावयवं योजयति  
यथैवास्या इति ।  
उपलब्धिग्राहिण एव प्रमाणाच्छरीव्यतिरेकोऽप्यवगम्यते ।  
तस्यास्ततः स्वयम्प्रकाशप्रत्ययेन भूतधर्मेभ्यो जडेभ्यो वैलक्षण्येन व्यतिरेकनिश्चयात् ।  
अस्तु तर्हि व्यतिरेकादुपलब्धिर्भूतेभ्यः स्वतन्त्रा तथाप्यात्मनि प्रमाणाभाव इत्यत आह  
उपलब्धिस्वरूप एव च न आत्मेति ।  
आजानतस्तावदुपलब्धिभेदो नानुभूयत इति विषयभेदादभ्युपेयः ।  
न चोपलब्धिव्यतिरेकिणां विषयाणां प्रथा सम्भवतीत्युपपादतम् ।  
नच विषयभेदग्राहि प्रमाणमस्तीति चोपपादितं ब्रह्मतत्त्वसमीक्षायामस्माभिः ।  
एवं च सति विषयरूपतद्भेदादेव सुदुर्लभाविति दूरनिरस्ता विषयभेदादुपलब्धिभेदसङ्कथा ।  
तेनोपलब्धेरुपलब्धृत्वमपि न तात्त्विकम् ।  
किन्त्वविद्याकल्पितम् ।  
तत्राविद्यादशायामप्युपलब्धेरभेद इत्याह  
अहमिदमद्राक्षमिति चेति ।  
न केवलं तात्त्विकाभेदान्नित्यत्वमतात्त्विकादपि नित्यत्वमेवेति तस्यार्थः ।  
स्मृत्याद्युपपत्तेश्च ।  
नानात्वे हि नान्येनोपलब्धेऽन्यस्य पुरुषस्य स्मृतिरुपपद्यत इत्यर्थः ।  
निराकृतमप्यर्थं निराकरणान्तरायानुभाषते  
यत्तूक्तमिति ।  
यो हि देहव्यापारादुपलब्धिरुत्पद्यते तेन देहधर्म इति मन्यते तं प्रतीदं दूषणम्  
न चात्यन्तं देहस्येति ।  
प्रकृतमुपसंहरति  
तस्मादनवद्यमिति ॥५४॥  
__________________________________________________________________________  
__________________  
३,३.३१.५५  
अङ्गावबद्धास्तु न शाखासु हि प्रतिवेदम्  । ब्रह्मसूत्र  ३,३.५५ ।  
स्वरादिभेदात्प्रतिवेदमुद्गीथादयो भिद्यन्ते ।  
तदनुबद्धास्तु प्रत्ययाः प्रतिशाखं विहिता भेदेन ।  
तत्र संशयःकिं यस्मिन्वेदे यदुद्गीथादयो विहितास्तेषामेव तद्वेदविहिताः प्रत्यया उतान्यवेदविहितानामप्युद्गीथादीनां ते प्रत्यया इति ।  
किं तावत्प्राप्तम् ।  
ऽओमित्यक्षरमुद्गीथमुपास्तिऽइत्युद्गीथश्रवणेनोद्गीथसामान्यमवगम्यते ।  
निर्विशेषस्य च तस्यानुपपत्तेर्विशेषकाङ्क्षायां स्वशाखाविहितस्य विशेषस्य सन्निधानात्तेनैवाकाङ्क्षाविनिवृत्तेर्न शाखान्तरीयमुद्गीथान्तरमपेक्षते ।  
न चैवं सन्निधानेन श्रुतिपीडा, यदि हि श्रुतिसमर्पितमर्थमपबाधेन ततः श्रुतिं पीडयेन्न चैतदस्ति ।  
नह्युद्गीथश्रुत्यभिहितलक्षितौ सामान्यविशेषौ बाधितौ स्वशाखागतयोः स्वीकरणाच्छाखान्तरीयास्वीकारेऽपि ।  
यथाहुःऽजातिव्यक्ती गृहीत्वेह वयं तु श्रुतलक्षिते ।  
कृष्णादि यदि मुञ्चामः का श्रुतिस्तत्र पीड्यतेऽ ॥  
एवं प्राप्तम् ।  
एवं प्राप्त उच्यतेउद्गीथाङ्गवबद्धास्तु प्रत्यया नानाशाखासु प्रतिवेदमनुवर्तेरन्न प्रतिशाखं व्यवतिष्ठेरन् ।  
उद्गीथमित्यादिसामान्यश्रुतेरविशेषातेतदुक्तं भवतियुक्तं शुक्लं पटमानयेत्यादौ पटश्रुतिमविशेषप्रवृत्तामपि सन्निधानाच्छुक्लश्रुतिर्बाधत इति ।  
विशिष्टार्थप्रत्यायनप्रत्युक्तत्वात्पदानां समभिव्याहारस्य ।  
अन्यथा तदनुपपत्तेः ।  
नच स्वार्थमस्मारयित्वा विशिष्टार्थप्रत्यायनं पदानामिति विशिष्टार्थप्रयुक्तं स्वार्थस्मारणं न स्वप्रयोजकमपवाधितुमुत्सहते ।  
मा च वाधिप्रयोजकाभावेन स्वार्थस्मारणमपीति युक्तमविशेषप्रवृत्ताया अपि श्रुतेरेकस्मिन्नेव विशेषे अवस्थापनम् ।  
इह तूद्गीथश्रुतेरविशेषेण विशिष्टार्थप्रत्यायकत्वात् ।  
सङ्कोचे प्रमाणं किञ्चिन्नास्ति ।  
नच सन्निधिमात्रमपबाधितुमर्हति ।  
श्रुतिसामान्यद्वारेण च सर्वविशेषगामिन्याः श्रुतेरेकस्मिन्नवस्थानं पीडैव ।  
तस्मात्सर्वोद्गीथविषयाः प्रत्यया इति ॥५५॥  
__________________________________________________________________________  
__________________  
३,३.३१.५६  
मन्त्रादिवद्वाविरोधः  । ब्रह्मसूत्र  ३,३.५६ ।  
विरुद्धमिति नः सम्प्रत्ययो यत्प्रमाणेन नोपलभ्यते ।  
उपलब्धं च मन्त्रादिषु शाखान्तरीयेषि शाखान्तरीयकर्मसम्बन्धित्वम् ।  
तद्वदिहापीति दर्शनादविरोधः ।  
एतच्च दर्शितं भाष्येण सुगमेनेति ॥५६॥  
__________________________________________________________________________  
__________________  
३,३.३२.५७  
भूम्नः क्रतुवज्ज्यायस्त्वं तथा हि दर्शयति  । ब्रह्मसूत्र  ३,३.५७ ।  
वैश्वानरविद्यायां छान्दोग्ये किं व्यस्तोपासनं समस्तोपासनं च उता समस्तोपासनमेवेति ।  
तत्र दिवमेव भगवो राजन्निति होवाचेति प्रत्यकमुपासनश्रुतेः प्रत्येकं च फलवत्त्वाम्नानात्समस्तोपासने च फलवत्त्वश्रुतेरुभयथाप्युपासनम् ।  
नच यथा वैश्वानरीयेष्टौ यदष्टाकपालो भवतीत्यादीनामवयुज्यवादानां प्रत्येकं फलश्रवणेऽप्यर्थवादमात्रत्वं वैश्वानरं द्वादशकपालं निर्वपेदित्यस्यैव   
तु फलवत्त्वमेवमत्रापि भवितुमर्हति ।  
तत्र हि द्वादशकपालं निर्वपेदिति ।  
विधिभक्तिश्रुतिर्यदष्टाकपालो भवतीत्यादिषु वर्तमानापदेशः ।  
नच वचनानि त्वपूर्वत्वादिति विधिकल्पना ।  
अवयुज्यवादेन स्तुत्याप्युपपत्तेः ।  
इह तु समस्ते व्यस्ते च वर्तमानापदेशस्याविशेषादगृह्यमाणविशेषतया उभयत्रापि विधिकल्पनायाः फलकल्पनायाश्च भेदात् ।  
निन्दायाश्च समस्तोपासनारम्भे व्यस्तोपासनेऽप्युपपत्तेः ।  
श्यामो वाश्वाहुतिमभ्यवहरतीतिवदुभयविधमुपासनमिति  
प्राप्त उच्यतेसमस्तोपासनस्यैव ज्यायस्त्वं न व्यस्तोपासनस्य ।  
यद्यपि वर्तमानापदेशत्वमुभयत्राप्यविशिष्टं तथापि पौर्वापर्यालोचनया समस्तोपासनपरत्वस्यावगमः ।  
यत्परं हि वाक्यं तदस्यार्थः ।  
तथाहिप्राचीनशालप्रभृतयो वैश्वानरविद्यानिर्णयायाश्वपतिं कैकेयमाजग्मुः ।  
ते च तत्तदेकदेशोपासनमुपन्यस्तवन्तः ।  
तत्र कैकेयस्तत्तदुपासननिन्दापूर्वं तन्निवारणेन समस्तोपासनमुपसञ्जहार ।  
तथा चैकवाक्यतालाभाय वाक्यभेदपरिहाराय च समस्तोपासनपरतैव सन्दर्भस्य लक्ष्यते ।  
तस्माद्बहुफलसङ्कीर्तनम् ।  
प्रधानस्तवनाय ।  
समस्तोपासनस्यैव तु फलवत्त्वमिति सिद्धम् ।  
एकदेशिव्याख्यानमुपन्यस्य दूषयति  
केचित्त्वत्रेति ।  
सम्भवत्येकवाक्यत्वे वाक्यभेदस्यान्याय्यत्वात्नेदृशं सूत्रव्याख्यानं समञ्जसमित्यर्थः ॥५७॥  
__________________________________________________________________________  
__________________  
३,३.३३.५८  
नानाशब्दादिभेदात् । ब्रह्मसूत्र  ३,३.५८ ।  
सिद्धं कृत्वा विद्याभेदमधस्तनं विचारजातमभिनिर्वर्तितम् ।  
सम्प्रति तु सर्वासामीश्वरगोचराणां विद्यानां किमभेदो भेदो वा, एवं प्राणादिगोचरास्विति विचारयितव्यम् ।  
ननु यथा प्रत्ययाभिधेयाया अपूर्वभावनाया आजानतो भेदभावेऽपि धात्वर्थेन निरूप्यमाणत्वात्तस्य च   
यागादेर्भेदात्प्रकृत्यर्थयागादिधात्वर्थानुबन्धभेदाद्भेदः ।  
तदनुरक्ताया एव तस्याः प्रतीयमानत्वात् ।  
एवं विद्यानामपि रूपतो वेद्यस्येश्वरस्याभेदेऽपि तत्तत्सत्यसङ्कल्पत्वादिगुणोपधानभेदाद्विद्याभेद इति नास्त्यभेदाशङ्का ।  
उच्यतेयुक्तमनुबन्धभेदात्कार्यरूपाणामपूर्वभावनानां भेद इति ।  
इह ब्रह्मणः सिद्धरूपत्वाद्गुणानामपि सत्यसङ्कल्पत्वादीनां तदाश्रयाणां सिद्धतया सर्वत्राभेदो विद्यासु ।  
नहि विशालवक्षाश्चकोरेक्षणः क्षत्रिययुवा दुश्चयवनधर्मेति एकत्रोपदिष्टोऽन्यत्र सिंहास्यो वृषस्कन्धः स   
एवोपदिश्यमानश्चकोरेक्षणत्वाद्यपजहाति न खलु प्रत्युपदेशं वस्तु भिद्यते ।  
तस्य सर्वत्र तादवस्थ्यात् ।  
अतादवस्थ्ये वा तदेव न भवेत् ।  
नहि वस्तु विकल्प्यत इति ।  
तस्माद्वेद्याभेदाद्विद्यानां भेद इति प्राप्तम् ।  
एवं प्राप्त उच्यतेभवेदेतदेवं यदि वस्तुनिष्ठान्युपासनवाक्यानि किन्तु तद्विषयामुपासनाभावनां विदधति ।  
सा च कार्यरूपा ।  
यद्यपि चोपासनाभावना उपासनाधीननिरूपणोपासनं चोपास्याधीननिरूपणमुपास्यं चेश्वरादि व्यवस्थितरूपम्,   
तथाप्युपासनविषयीभावोऽस्य कदाचित्कस्यचित्केनचिद्रूपेणेत्यपरिनिष्ठित एव ।  
यथैकः स्त्रीकायः केनचिद्भक्ष्यतया केनचिदुपगन्तव्यतया केनचिदपत्यतया केनचिन्मातृतया केनचिदुपेक्षणीयतया विषयीक्रियमाणः   
पुरुषेच्छातन्त्रः ।  
एवमिहापि उपासनानि पुरुषेच्छातन्त्रतया विधेयतां नातिक्रामन्ति ।  
नच तत्तद्गुणतयोपासनानि गुणभेदान्न भिद्यन्ते ।  
न चाग्निहोत्रमिवोपसनां विधाय दधितण्डुलादिगुणवदिह सत्यसङ्कल्पत्वादिगुणविधिर्येनैकशास्त्रत्वं स्यात् ।  
अपि तूत्पत्तावेवोपासनानां तत्तद्गुणविशिष्टानामवगमात् ।  
तत्रागृह्यमाणविशेषतया सर्वासां भेदस्तुल्यः ।  
नच समस्तशाखाविहितसर्वगुणोपसंहारः शक्यानुष्ठानस्तस्माद्भेदः ।  
न चास्मिन्पक्षे सामाना सन्तः सत्यकामादयैति ।  
केचित्खलु गुणाः कासुचिद्विद्यासु समानास्तेनैकविद्यात्वे आवर्तयितव्याः ।  
एकत्रोक्तत्वात् ।  
विद्याभेदे तु न पौनरुक्त्यमेकस्यां विद्यायामुक्ता विद्यान्तरे नोक्ता इति विद्यान्तरस्यापि तद्गुणत्वाय वक्तव्या अनुक्तानामप्राप्तेरिति ॥५८॥  
__________________________________________________________________________  
__________________  
३,३.३४.५९  
विकल्पोऽविशिष्टफलत्वात् । ब्रह्मसूत्र  ३,३.५९ ।  
अग्निहोत्रदर्शपूर्णमासादिषु पृथगधिकाराणामपि समुच्चयो दृष्टो नियमवांस्तेषां नित्यत्वादुपासनास्तु काम्यतया न नित्यास्तस्मान्नासां   
समुच्चयनियमः ।  
तेन समानफलानां दर्शपूर्णमासज्योतिष्टोमादीनामिव न नियमवान्विकल्पः फलभूमार्थिनः समुच्चयस्यापि सम्भवादिति पूर्वः पक्षः ।  
उपासनानाममूषामुपास्यसाक्षात्करणसाध्यत्वात्फलभेदस्यैकेनोपासनेनोपास्यसाक्षात्करणे तत एव फलप्रतिलाभे तु कृतमुपासनान्तरेण ।  
नच साक्षात्करणस्यातिशयसम्भवस्योपायसहस्रैरपि तादवस्थ्यात्तन्मात्रसाध्यत्वाच्च फलावाप्तेः ।  
उपासनान्तराभ्यासे च चित्तैकाग्रताव्याघातेन कस्य चिदुपासनानिष्पत्तेरिह विकल्प एव नियमवानिति राद्धान्तः ॥५९॥  
__________________________________________________________________________  
__________________  
३,३.३५.६०  
काम्यास्तु यथाकामं समुच्चीयेरन्न वा पूर्वहेत्वभावात् । ब्रह्मसूत्र  ३,३.६० ।  
यासूपासनासु विनोपास्यसाक्षात्कारणमदृष्टेनैव काम्यसाधनं तासां काम्यदर्शपौर्णमासादिवत्पुरुषेच्छावशेन  
विकल्पसमुच्चयाविति साम्प्रतम् ॥६०॥  
__________________________________________________________________________  
__________________  
३,३.३६.६१  
अङ्गेषु यथाश्रयभावः  । ब्रह्मसूत्र  ३,३.६१ ।  
तन्निर्धारणानियमस्तद्दृष्टेः पृथग्ध्यप्रतिबन्धः फलमित्यत्रोपसनासु फलश्रुतेः पर्णमयीन्यायेनार्थवादतयोपासनानां क्रत्वर्थत्वेन   
समुच्चयनियममाशङ्क्य पुरुषार्थतयैकप्रयोगवचनग्रहणाभावे समुच्चयनियमो निरस्तः ।  
इह तु सत्यपि पुरुषार्थत्वे कस्मान्नैकप्रयोगवचनग्रहणं भवतीति पूर्वोक्तमर्थमाक्षिपन् प्रत्यवतिष्ठते ।  
यद्यपि हि काम्या एता उपासनास्तथापि न स्वतन्त्रा भवितुमर्हन्ति ।  
तथा सति हि क्रत्वर्थानाश्रिततया क्रतुप्रयोगाद्बहिरप्यमूषां प्रयोगः प्रसज्यते ।  
नच प्रयुज्यन्ते तत्कस्य होतोः ।  
क्रत्वर्थाश्रितानामेव तासां तत्तत्फलोद्देशेन विधानादिति ।  
एवं चाश्रयतन्त्रत्वादाश्रितानां प्रयोगवचनेनाश्रयाणां समुच्चयनियमेनाश्रितानामपि समुच्चयनियमो युक्त इतरथा तदाश्रितत्वानुपपत्तेः ।  
स च प्रयोगवचन उपासनाः समुच्चिन्वंस्तत्तत्फलकामनानामवश्यम्भावमाक्षिपति तदभावे तासां समुच्चयनियमाभावादिति मन्वानस्य पूर्वः   
पक्षः ।  
राद्धान्तस्तु यथाविहितोद्दिष्टपदार्थनुरोधी प्रयोगवचनो न पदार्थस्वभावानन्यथयितुमर्हति ।  
किन्तु तदविरोधेनावतिष्ठते ।  
तत्र क्रत्वर्थानां नित्यवदाम्नानात्तथाभावस्य च सम्भवान्नियमेनैतान्त्समुच्चिनोतु ।  
कामावबद्धास्तूपासनाः कामानामनित्यत्वान्न समुच्चयेन नियन्तुमर्हति ।  
नहि कामा विधीयन्ते येन समुच्चीयेरन्नपि तूद्दिश्यन्ते ।  
मानान्तरानुसारी चोद्देशो न तद्विरोधेनोद्देश्यमन्यथयती ।  
तथा सत्युद्देशानुपपत्तेः ।  
तस्मात्कामानामनित्यत्वात्तदवबद्धानामुपासनानामप्यनित्यत्वम् ।  
नित्यानित्यसंयोगविरोधात्सत्यपि तदाश्रयाणां नित्यत्वे इदमेव चाश्रयतन्त्रत्वमाश्रितानां यदाश्रये सत्येव वृत्तिर्नासतीति ।  
न तु तत्र वृत्तिरेव नावृत्तिरिति तदिदमुक्तमाश्रयतन्त्राण्यपि हीति ॥६१॥  
__________________________________________________________________________  
__________________  
३,३.३६.६२  
शिष्टेश्च  । ब्रह्मसूत्र  ३,३.६२ ।  
॥ ६२ ॥  
__________________________________________________________________________  
__________________  
३,३.३६.६३  
समाहारात् । ब्रह्मसूत्र  ३,३.६३ ।  
होतृषदनाद्धैवापि दुरुद्गीथमनुसमाहरतीति ।  
अपिर्भिन्नकमो दिरुद्गीथमपीति ।  
वेदान्तरोहितप्रणवोद्गीथैकत्वप्रत्ययसामर्थ्याद्धोतृकर्मणः शंसनादुद्गाता प्रतिसमादधाति किं तदित्यत आह दुरुद्गीथमपि वेदान्तरोदिते चौद्गात्रे   
कर्मणि उत्पन्नं क्षतम् ।  
एवं ब्रुवन्वेदान्तरोदितस्य प्रत्यस्येत्यादि योजनीयम् ॥६३॥  
__________________________________________________________________________  
__________________  
३,३.३६.६४  
गुणसाधारण्यश्रुतेश्च  । ब्रह्मसूत्र  ३,३.६४ ।  
अस्य सूत्रस्यान्वयमुखेन व्यतिरेकमुखेन च व्याख्या ।  
शेषमतिरोहितार्थम् ॥६४॥  
__________________________________________________________________________  
__________________  
३,३.३६.६५  
न वा तत्सहभावाश्रुतेः  । ब्रह्मसूत्र  ३,३.६५ ।  
॥६५॥  
__________________________________________________________________________  
__________________  
३,३.३६.६६  
दर्शनाच्च  । ब्रह्मसूत्र  ३,३.६६ ।  
॥६६॥  
इति श्रीवाचस्पतिमिश्रविरचिते शारीरकभगवत्पादभाष्यविभागे भामत्यां तृतीयाध्यायस्य तृतीयः पादः ॥३॥  
__________________________________________________________________________  
__________________  
__________________________________________________________________________  
__________________  
तृतीयाध्याये चतुर्थः पादः ।  
__________________________________________________________________________  
__________________  
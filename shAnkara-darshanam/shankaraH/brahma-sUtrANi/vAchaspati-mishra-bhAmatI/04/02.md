+++
title = "०२"

+++
४,२.१.१  
वाङ्मनसि दर्शनाच्छब्दाच्च  । ब्रह्मसूत्र  ४,२.१ ।  
अथास्मिन् फलविचारलक्षणे वाङ्मनसि सम्पद्यत इत्यादिविचारोऽसङ्गत इत्यत आह  
अथापरासु विद्यासु फलप्राप्तय इति  ।  
अपरविद्याफलप्राप्त्यर्थदेवयानमार्गार्थत्वादुत्क्रान्तेस्तद्गतो विचारः पारम्पर्येण भवति फलविचार इति नासङ्गत इत्यर्थः  ।  
नन्वयमुत्क्रान्तिक्रमो विदुषो नोपपद्यतेऽन तस्य प्राणा उत्क्रामन्त्यत्रैव समवनीयन्तेऽइति श्रवणात्तत्कथमस्य विद्याधिकार इत्यत आह  
समाना हि विद्वदविदुषोरिति  ।  
विषयमाह  
अस्तीति  ।  
विमृशति  
किमिहेति  ।  
विशयः संशयः  ।  
पूर्वपक्षमाह  
तत्र  वागेवेति  ।  
श्रतिलक्षणाविशये संशये  ।  
सिद्धान्तसूत्रं पूरयित्वा पठति  
वाग्वृत्तिर्मनसि सम्पद्यते इति  ।  
वृत्त्यध्याहारप्रयोजनं प्रश्नपूर्वकमाह कथमिति  ।  
उत्तराधिकरणपर्यालोचनेनैवं पूरितमित्यर्थः  ।  
तत्त्वस्य धर्मिणो वाचः प्रलयविवक्षायां त्विह  सर्वत्रैव परत्रेह चाविभागसाम्यात्किं परत्रैव विशिंष्यादविभाग इति न त्वत्रापि  ।  
तस्मादिहाविभागेनाविंशिषतोऽत्र वृत्त्युपसंहारमात्रविवक्षा सूत्रकारस्येति गम्यते  ।  
सिद्धान्तहेतुं प्रश्नपूर्वकमाह  
कस्मादिति  ।  
सत्यामेव मनोवृत्तौ वाग्वृत्तेरुपसंहारदर्शनात् ।  
वाचस्तूपसंहारमदृष्टं नागमोऽपि गमयितुमर्हति  ।  
आगमप्रभवयुक्तिविरोधाश्च  ।  
आगमो हि दृष्टानुसारतः प्रकृतौ  विकाराणां लयमाह  ।  
न च वाचः प्रकृतिर्मनो येनास्मिन्नियं लीयेत  ।  
तस्मात्वृत्तिवृत्तिमतोरभेदविवक्षया वाक्पदं तद्वृत्तौ व्याख्येयम्  ।  
सम्भवति च वाग्वृत्तेर्वागप्रकृतावपि मनसि  लयः  ।  
तथा तत्र तत्र दर्शनादित्याह  
वृत्त्युद्भवाभिभवाविति  ॥१॥  
__________________________________________________________________________  
__________________  
४,२.१.२  
अत एव च सर्वाण्यनु  । ब्रह्मसूत्र  ४,२.२ ।  
यत एव प्रकृतिविकारभावाभावन्मनसि न स्वरूपलयो वाचोऽपि तु वृत्तिलयः, अत एव च सर्वेषां चक्षुरादीनामिद्रियाणां  सत्येव सवृत्तिके मनसि   
वृत्तेरनुगतिर्लयो न स्वरूपलयः  ।  
वाचस्तु पृथक्ग्रहणं पूर्वसूत्रे उदाहरणापेक्षं न तु तदेवेह विवक्षितमित्यर्थः  ॥२॥  
__________________________________________________________________________  
__________________  
४,२.२.३  
तन्मनः प्राण उत्तरात् । ब्रह्मसूत्र  ४,२.३ ।  
यदि स्वप्रकृतौ विकारस्य लयस्ततो मनः प्राणे सम्पद्यते इत्यत्र मनःस्वरूपस्यैव प्राणे सम्पत्त्या भवितव्यम्  ।  
तथा हि मनः इति नोपचारतो व्याख्यानं भविष्यति  ।  
सम्भवति हि प्रकृतिविकारभावः प्राणमनसोः  ।  
अन्नमयं हि सोम्य मन इत्यन्नात्मतामाह मनसः श्रुतिरापोमयः प्राण इति च प्राणस्याबात्मताम्  ।  
प्रकृतिविकारयोस्तादात्म्यात् ।  
तथा च प्राणो मनसः प्रकृतिरिति मनसो वृत्तिमतः प्राणे लय इति प्राप्तेऽभिधीयतेसत्यम्, आपोऽन्नमसृजन्त इति श्रुतेरबन्नयोः   
प्रकृतिविकारभावोऽवगम्यते  ।  
न तु तद्विकारयोः प्राणमनसोः  ।  
स्वयोनिप्राणाडिकया तु मिथो विकारयोः प्रकृतिविकारभावाभ्युपगमे सङ्करादतिप्रसङ्गः स्यात् ।  
तस्माद्यो यस्य  साक्षाद्विकारस्तस्य तत्र लय इत्यन्नस्याप्सु लयो न त्वब्विकारे प्राणेऽन्नविकारस्य मनसः  ।  
तथा चात्रापि मनोवृत्तेर्वृत्तिमति प्राणे लयो न तु वृत्तिमतो मनस इति सिद्धम्  ॥३॥  
__________________________________________________________________________  
__________________  
४,२.३.४  
सोऽध्यक्षे तदुपगमादिभ्यः  । ब्रह्मसूत्र  ४,२.४ ।  
प्राणस्तेजसीति तेजःशब्दस्य भूतविशेषवचनत्वाद्विज्ञानात्मनि चाप्रसिद्धेः प्राणस्य जीवात्मन्युपगमानुगमावस्थानश्रुतीनां च   
तेजोद्धारेणाप्युपपत्तेः  ।  
तेजसि समापन्नवृत्तिः खलु प्राणः  ।  
तेजस्तु जीवात्मनि समापन्नवृत्ति  ।  
तद्वारा जीवात्मसमापन्नवृत्तिः प्राण इत्युपपद्यते  ।  
तस्मात्तेजस्येव प्राणवृत्तिप्रविलय इति प्राप्तेऽभिधीयतेस प्रकृतःप्राणोऽध्यक्षे विज्ञानात्मन्यवतिष्ठते तत्तन्त्रवृत्तिर्भवति  ।  
कुतःुपगमानुगमावस्थानेभ्यो हेतुभ्यः  ।  
तत्रोपगमश्रुतिमाह  
एवमेवेममात्मानमिति  ।  
अनुगमनश्रुतिमाह  
तमुत्क्रामन्तमिति  ।  
अवस्थानश्रुतिमाह  
सविज्ञानो  भवतीति चेति  ।  
विज्ञायतेऽनेनेति विज्ञानं पञ्चवृत्तिप्राणसहित इन्द्रियग्रामस्तेन सहावतिष्ठत इति सविज्ञानः  ।  
चोदयति  
ननु  प्रामस्तेजसीति  श्रूयत इति  ।  
अधिकावापोऽशब्दार्थव्याख्यानम्  ।  
परिहरति  
नैष दोष इति  ।  
यद्यपि प्राणस्तेजसीत्यतस्तेजसि प्राणवृत्तिलयः प्रतीयते, तथापि सर्वशाखाप्रत्ययत्वेन विद्यानां श्रुत्यन्तरालोचनया विज्ञानात्मनि लयोऽवगम्यते  ।  
न च तेजसस्तत्रापि लय इति साम्प्रतम्  ।  
तस्यानिलाकाशक्रमेण परमात्मनि तत्त्वलयावगमात् ।  
तस्मात्तेजोग्रहणेनोपलक्ष्यते  तेजः सहचरितदेहबीजभूतपञ्चभूतसूक्ष्मपरिचाराध्यक्षो जीवात्मा तस्मिन् प्राणवृत्तिरप्येतीति  ।  
चोदयति  
ननु चेयं श्रुतिरिति  ।  
तेजःसहचरितानि भूतान्युपलक्ष्यन्तां तेजःशब्देनाध्यक्षे तु किमायातं तस्य तदसाहचर्यादित्यर्थः  ।  
परिहरति  
सोऽध्यक्ष इत्यध्यक्षस्यापीति  ।  
यदा ह्ययं प्राणोऽन्तरालेऽध्यक्षं प्राप्याध्यक्षसम्पर्कवशादेव तेजःप्रभृतीनि भूतसूक्ष्माणि प्राप्नोति तदोपपद्यते प्राणस्तेजसीति  ।  
अत्रैव दृष्टान्तमाह  
योऽपि स्रुघ्नादिति  ॥४  ॥  
__________________________________________________________________________  
__________________  
४,२.३.५  
भूतेषु तच्छ्रुतेः  । ब्रह्मसूत्र  ४,२.५ ।  
__________________________________________________________________________  
__________________  
४,२.३.६  
सूत्रान्तरमवतारयितुं पृच्छति  
कथं तेजःसहचरितेष्विति  ।  
नैकस्मिन् दर्शयतो हि  । ब्रह्मसूत्र  ४,२.६ ।  
अत्र भाष्यकारोऽनुमानदर्शनमाह  
कार्यस्य शरीरस्येति  ।  
स्थूलशरीरानुरूपमनुमेयं सूक्ष्ममपि शरीरं पञ्चात्मकमित्यर्थः  ।  
दर्शयत इति सूत्रावयवं व्याचष्टे  
दर्शयतश्चैतमर्थमिति  ।  
प्रश्नप्रतिवचनाभिप्रायं द्विवचनं श्रुतिस्मृत्यभिप्रायं वा  ।  
अण्व्यो मात्राः सूक्ष्मा दशार्धानां पञ्चभूतानामिति  ।  
श्रुत्यन्तरविरोधं चोदयति  
ननु चोपसंहृतेषु वागादिष्विति  ।  
कर्माश्रयतेति प्रतीयते न भूताश्रयतेत्यर्थः  ।  
परिहरति  
अत्रोच्यत इति  ।  
ग्रहा इन्द्रियाणि अतिग्रहास्तद्विषयाः  ।  
कर्मणां प्रयोजकत्वेनाश्रयत्वं भूतानां तूपादानत्वेनेत्यविरोधः  ।  
प्रशंसाशब्दोऽपि  
कर्मणां प्रयोजकतया प्रकृष्टमाश्रयत्वं ब्रूते सति निकृष्ट आश्रयान्तरे तदुपपत्तेरित्याह  
प्रशंसाशब्दादपि तत्रेति  ॥६॥  
__________________________________________________________________________  
__________________  
४,२.४.७  
समाना चासृत्युपक्रमादमृतत्वं चानुपोष्य  । ब्रह्मसूत्र  ४,२.७ ।  
अत्रामृतत्वप्राप्तिश्रुतेः परविद्यावन्तं प्रत्येतदिति मन्वानस्य पूर्वः पक्षः  ।  
विशयानानांसन्दिहानानां पुंसाम्  ।  
चोदयति  
ननु विद्याप्रकरण इति  ।  
परिहरति  
न स्वापादिवदिति  ।  
परविद्ययैवामृतत्वप्राप्त्यवस्थामाख्यातुं तत्सधर्माश्च तद्विधर्माश्चान्या अप्यवस्थास्तदनुगुणतयाख्यायन्ते  ।  
साधर्म्यवैधर्म्याभ्यां हि स्फुटतरः प्रतिपिपादयिषिते वस्तुनि प्रत्ययो भवतीति  ।  
न तु विदुषः सकाशाद्विशेषवन्तोऽविद्वांसो विधीयन्ते येन विद्याप्रकरणव्याख्यातो भवेदपि तु विद्यां प्रतिपादयितुं लोकसिद्धानां तदनुगुणतया   
तेषामनुवाद इति  ।  
एवं प्राप्तेऽभिधीयते  
समाना चैषोत्क्रान्तिर्वाङ्मनसीत्याद्या विद्वदविदुषोः  ।  
कुतः  
आसृत्युपकृमात् ।  
सृतिः सरणं देवयानेन पथा कार्यब्रह्मलोकप्राप्तिरासृतेराकार्यब्रह्मलोकप्राप्तेः  ।  
अयं विद्योपक्रम आरम्भः प्रयत्न इति यावत् ।  
तस्मादेतदुक्तं भवतिनेयं परा विद्या यतो नाडीद्वारमाश्रयते  ।  
अपि त्वपरविद्येयम्  ।  
न चास्यामात्यन्तिकः क्लेशप्रदाहो यतो न तत्रोत्क्रान्तिर्भवेत् ।  
तस्मादपरविद्यासामर्थ्यादापेक्षिकभाभूतसम्प्लवस्थानममृतत्वं प्रेप्सते पुरुषार्थाय सम्भवत्येष उत्क्रान्तिभेदवान् सृत्युपक्रमोपदेशः  ।  
उपपूर्वादुष दाह इत्यस्मादुपोष्येति प्रयोगः  ॥७॥  
__________________________________________________________________________  
__________________  
४,२.५.८  
तदापीतेः संसारव्यपदेशात् । ब्रह्मसूत्र  ४,२.८ ।  
सिद्धां कृत्वा बीजभावावशेषं परमात्मसम्पत्तिं विद्वदविदुषोरुत्क्रान्तिः समर्थिता  ।  
सैव सम्प्रति चिन्त्यते  ।  
किमात्मनि तेजःप्रभृतीनां भूतसूक्ष्माणां तत्वप्रविलय एव सम्पत्तिराहोस्विद्बीजभावावशेषेति  ।  
यदि पूर्वः पक्षः, नोत्क्रान्तिः  ।  
अथोत्तरः ततः सेति  ।  
तत्राप्रकृतौ न विकारतत्त्वप्रविलयो यथा मनसि न वागादीनाम्  ।  
सर्वस्य च जनिमतः प्रकृतिः परा देवतेति तत्त्वप्रलय एवात्यन्तिकः स्यात्तेजःप्रभृतीनामिति प्राप्तेऽभिधीयतेऽयोनिमन्ये प्रपद्यन्ते शरीरत्वाय   
देहिनः  ।  
स्थाणुमन्येऽनुसंयन्ति यथाकर्म यथाश्रुतम् ॥  
ऽइत्यविद्यावतः संसारमुपदिशति श्रुतिः सेयमात्यन्तिके तत्त्वलये नोपपद्यते  ।  
न च प्रायणस्यैवैष महिमा विद्वासमविद्वांसं वा प्रतीति साम्प्रतमित्याह  
अन्यथा हि सर्वः प्रायणसमय एवेति  ।  
विधिशास्त्रं ज्योतिष्टोमादिविषयमनर्थकं प्रायणादेवात्यन्तिकप्रलये पुनर्भवाभावात् ।  
मोक्षशास्त्रं चाप्रयत्नलभ्यात्प्रायणादेव जन्तुमात्रस्य मोक्षप्राप्तेः  ।  
न केवलं शास्त्रानर्थक्यमयुक्तश्च प्रायणमात्रान्मोक्ष इत्याह  
मिथ्याज्ञानेति  ।  
नासति निदानप्रशमे प्रशमस्तद्वतो युज्यत इत्यर्थः  ॥८॥  
__________________________________________________________________________  
__________________  
४,२.५.९  
अथेतरभूतसहितं तेजो जीवस्याश्रयभूतमुत्क्रमद्देहाद्देहान्तरं वा सञ्चरत्कस्मादस्माभिर्न निरीक्ष्यते  ।  
तद्धि महत्त्वाद्वानेकद्रव्यत्वाद्वा रूपवदुपलब्दव्यम्  ।  
कस्मान्न मूर्तान्तरैः प्रतिबध्यत इति शङ्कामपाकर्तुमिदं सूत्रम्  
सूक्ष्मं प्रमाणतश्च तथोपलब्धेः  । ब्रह्मसूत्र  ४,२.९ ।  
चकारो भिन्नक्रमः  ।  
न केवलमापीतेस्तदवतिष्ठते  ।  
तच्च सूक्ष्मं स्वरूपतः परिमाणतश्च  स्वरूपमेव हि तस्य तादृशमदृश्यम्  ।  
यथा चाक्षुषस्य तेजसो महतोऽपि अदृष्टवशादनुद्भूतरूपस्पर्शं हि तत् ।  
परिमाणतः सौक्ष्म्यं यतो नोपलभ्यते यथा त्रसरेणवो जालसूर्यमरीचिभ्योऽन्यत्र प्रमाणतस्तथोपलब्धिरिति व्याचष्टे  
तथाहि नाडीनिष्क्रमण इति  ।  
आदिग्रहणेन चक्षुष्टो  वा मूर्धो वा अन्येभ्यो वा शरीरदेशेभ्य इति सङ्गृहीतम्  ।  
अप्रतिघाते हेतुमाह  
स्वच्छत्वाच्चेति  ।  
एतदपि हि सूक्ष्मत्वेनैव सङ्गृहीतम्  ।  
यथा हि काचाभ्रपटलं स्वच्छस्वभावस्य न तेजसः प्रतिधातम्  ।  
एवं सर्वमेव वस्तुजातमस्येति  ॥९॥  
__________________________________________________________________________  
__________________  
४,२.५.१०  
नोपमर्देनातः  । ब्रह्मसूत्र  ४,२.१० ।  
अत एव च स्वच्छतालक्षणात्सौक्ष्म्यादसक्तत्वापरनाम्नः  ॥१०॥  
__________________________________________________________________________  
__________________  
४,२.५.११  
अस्यैव चोपपत्तेरेष ऊष्मा  । ब्रह्मसूत्र  ४,२.११ ।  
उपपत्तिः प्राप्तिः  ।  
एतदुक्तं भवतिदृष्टश्रुताभ्यामूष्मणोऽन्वयव्यतिरेकाभ्यामस्ति स्थूलाद्देहादतिरिक्तं किञ्चिच्चदामात्सूक्ष्मं शरीरमिति  ॥११॥  
__________________________________________________________________________  
__________________  
४,२.६.१२  
प्रतिषेधादिति चेन्न शारीरात् । ब्रह्मसूत्र  ४,२.१२ ।  
अधिकरणतात्पर्यमाह  
अमृतत्वं चानुपोष्येत्यतो विशेषणादिति  ।  
विषयमाह  
अथाकामयमान इति  ।  
सिद्धान्तिमतमाशङ्क्य तन्निराकरणेन पूर्वपक्षी स्वमतमवस्थापयति  
अतः परविद्याविषयात्प्रतिषेधादिति  ।  
यदि हि प्राणोपलक्षितस्य सूक्ष्मशरीरस्य जीवात्मनः स्थूलशरीरादुत्क्रान्तिं प्रतिषेधच्छ्रुतिः तत एतदुपपद्यते  ।  
न त्वेतदस्ति  ।  
न तस्मात्प्राण उत्क्रामन्तीति हि तदा सर्वनाम्ना प्रधानावमर्शिनाभ्युदयनिःश्रेयसाधिकृतो देहि प्रधानं परामृश्यते  ।  
तथा च तस्माद्देहिनो न प्राणः सूक्ष्मं शरीरमुत्क्रामन्त्यपि  तु तत्सहितः क्षेत्रज्ञ एवोत्क्रामतीति गम्यते  ।  
स पुनरतिक्रम्य ब्रह्मनाड्य संसारमण्डलं हिरण्यगर्भपर्यन्तं सलिङ्गो जीवः परस्मिन्ब्रह्मणि लीयते तस्मात्परामपि देवतां विदुष उत्क्रान्तिरत एव   
मार्गश्रुतयः, स्मृतिश्च मुमुक्षोः शुकस्यादित्यमण्डलप्रस्थानं दर्शयतीति प्राप्तम्  ॥१२॥  
__________________________________________________________________________  
__________________  
४,२.६.१३  
एवं प्राप्ते प्रत्युच्यते  
स्पष्टो ह्येकेषाम्  । ब्रह्मसूत्र  ४,२.१३ ।  
नायं देह्यपादानस्य प्रतिषेधः  ।  
अपि तु देहापादानस्य  ।  
तथा हिआर्तभागप्रश्नोत्तरे ह्येकस्मिन्पक्षे संसारिण एव जीवात्मनोऽनुत्क्रान्तिं परिगृह्य न तर्ह्येष भृतः प्राणानामनुत्क्रान्तेरिति स्वयमाशङ्क्य   
प्राणानां प्रविलयं प्रतिज्ञाय तत्सिद्ध्यर्थमुत्क्रान्त्यवधेरुच्छ्वयनाध्माने ब्रुवन्यस्योच्छ्वयनाध्माने तस्य तदवधित्वमाह  ।  
शरीरस्य च ते इतिशरीरमेव तदपादानं गम्यते  ।  
नन्वेवमप्यस्त्वविदुषः संसारिणो विदुषस्तु किमायातमित्यत आह  
तत्सामान्यादिति  ।  
ननु तदा सर्वनाम्ना प्रधानतया देहि परामृष्टः तत्कथमत्र देहावगतिरित्यत आह  
अभेदोपचारेण  ।  
देहदेहिनोर्देहिपरामर्शिना सर्वनाम्ना देह एव परामृष्ट इति पञ्चमीपाठे व्याख्येयम्  ।  
षष्ठीपाठे तु नोपचार इत्याह  
येषां तु षष्ठीति  ।  
अपि च प्राप्तिपूर्वः प्रतिषेधो भवति नाप्राप्ते  ।  
अविदुषो हि देहादुत्क्रामणं दृष्टमिति विदुषोऽपि तत्सामान्याद्देहादुत्क्रमणे प्राप्ते प्रतिषेध उपपद्यते न तु प्राणानां जीवावधिकं क्वचिदुत्क्रमणं दृष्टं   
येन तन्निषिध्यते  ।  
अपिचाद्वैतपरिभावनाभुवा प्रसङ्ख्यानेन निर्मृष्टनिखिलप्रपञ्चावभासजातस्य गन्तव्याभावादेव नास्ति गतिरित्याह  
नच ब्रह्मविद इति  ।  
अपदस्य हि ब्रह्मविदो मार्गे पदैषिणोऽपि देवा इति योजना  ।  
चोदयति  
ननु गतिरपीति  ।  
परिहरति  
सशरीरस्यैवायं योगबलेन  ।  
अपरविद्याबलेनेति  ॥१३॥  
__________________________________________________________________________  
__________________  
४,२.६.१४  
स्मर्यते च  । ब्रह्मसूत्र  ४,२.१४ ।  
__________________________________________________________________________  
__________________  
४,२.७.१५  
तानि परे तथा ह्याह  । ब्रह्मसूत्र  ४,२.१५ ।  
प्रतिष्ठाविलयनश्रुत्योर्विप्रतिपत्तेर्विमर्शस्तमपनेतुमयमारम्भः  ।  
तानि पुनः प्राणशब्दोदितानीन्द्रियाण्येकादश सूक्ष्माणि च भूतानि पञ्च  ।  
ब्रह्मविदस्तस्मिन्नेव परस्मिन्नात्मनीति  ।  
आरम्भबीजं विमर्शमाह  
ननु गताःकला इति  ।  
घ्राणमनसोरेकप्रकृतित्वं विवक्षित्वा पञ्चदशत्वमुक्तम्  ।  
अत्र श्रुत्योर्विषयव्यवस्थया विप्रतिपत्त्यभावमाह  
सा खल्विति  ।  
व्यवहारो लौकिकः सांव्यवहारिकप्रमाणापेक्षेयं श्रुतिः  ।  
न तात्त्विकप्रमाणापेक्षा  ।  
इतरा तु एवमेवास्य परिदृष्टुः इत्यादिका विद्वत्प्रतिपत्त्यपेक्षा  तात्त्विकप्रमाणापेक्षा  ।  
तस्माद्विषयभेदादविप्रतिपत्तिः श्रुत्योरिति   ॥१५॥  
__________________________________________________________________________  
__________________  
४,२.८.१६  
अविभागो वचनात् । ब्रह्मसूत्र  ४,२.१६ ।  
निमित्तापाये नैमित्तिकस्यात्यन्तिकापायः  ।  
अविद्यानिमित्तश्च विभागो नाविद्यायां विद्यया समूलघातमपहतायां सावशेषो भवितुमर्हति  ।  
तथापि प्रविलयसामान्यात्सावशेषताशङ्कामतिमन्दामपनेतुमिदं सूत्रम्  ॥१६॥  
__________________________________________________________________________  
__________________  
४,२.९.१७  
तदोकोग्रज्वलनं तत्प्रकाशितद्वारो विद्यासामर्थ्यात्तच्छेषगत्यनुस्मृतियोगाच्च हार्दानुगृहीताः शताधिकया  । ब्रह्मसूत्र  ४,२.१७ ।  
अपरविद्याविदोऽविदुषश्चोत्क्रान्तिरुक्ता  ।  
तत्र किं विद्वानविद्वांश्चाविशेषेण मूर्धादिभ्य उत्क्रामत्याहो विद्वान्मूर्धस्थानादेव, अपरे तु स्थानान्तरेभ्य इति  ।  
अत्र विद्यासामर्थ्यमपश्यतः पूर्वपक्षः  ।  
तस्योपसंहृतवागादिकलापस्योच्चिक्रमिषतो विज्ञानात्मना ओक आयतनं हृदयं तस्याग्रं तस्य ज्वलनं यत्तत्प्रकाशितद्वारो विनिष्क्रमद्वारो   
विद्वान्मूर्धस्थानादेव निष्क्रामति नान्येभ्यश्चक्षुरादिस्थानेभ्यः  ।  
कुतःविद्यासामर्थाथार्दविद्यासामर्थ्यात् ।  
उत्कृष्टस्थानप्रतिलम्भाय हि हार्दविद्योपदेशः  ।  
मूर्धस्थानादनिष्क्रमणे च नोत्कृष्टदेशप्राप्तिः  ।  
अथ स्थानान्तरेभ्योऽप्युत्क्रामन्कस्माल्लोकमुत्कृष्टं न प्राप्नोतीत्यत आह  
तच्छेषगत्यनुस्मृतियोगाच्च  ।  
हार्दविद्याशेषभूता हि मूर्धन्या नाडी गत्यै उपदिष्टा  ।  
तदनुशीलनेन खल्वयं जीवो हार्देन सूपासितेन ब्रह्मणानुगृहीतस्तस्यानुस्मरंस्तद्भावमापन्नो मूर्धन्ययैव शताधिकया नाड्या निष्क्रामति  ।  
हृदयादुद्गता हि ब्रह्मनाडी भास्वरा तालुमूलं भित्त्वा मूर्धानमेत्य रश्मिभिरेकीभूता आदित्यमण्डलमनुप्रविष्टा तामनुशीलयतस्तयैवान्तकाले   
निर्गमनं भवतीति  ॥१७॥  
__________________________________________________________________________  
__________________  
४,२.१०.१८  
रश्म्यनुसारी  । ब्रह्मसूत्र  ४,२.१८ ।  
रात्रावहनि चाविशेषेण रश्म्यनुसारी सन्नादित्यमण्डलं प्राप्नोतीति सिद्धान्तपक्षप्रतिज्ञा  ॥१८॥  
__________________________________________________________________________  
__________________  
४,२.१०.१९  
पूर्वपक्षमाशङ्कते सूत्रावयवेन  
निशि नेति चेन्  । ब्रह्मसूत्र  ४,२.१९  ।  
सूत्रावयवान्तरेण निराकरोति  
न सम्बन्धस्य यावद्देहभावित्वाद्दर्शयति च  । ब्रह्मसूत्र  ४,२.१९  ।  
यावद्देहभावि हि शिराकिरणसम्पर्कः प्रमाणान्तरात्प्रतीयते  ।  
दर्शयति चैतमर्थं श्रुतिरप्यशेषेण  ।  
अमुष्मादादित्यात्प्रतायन्ते रश्मयस्त आसु नाडीषु सृप्ता भवन्ति य आभ्यो नाडीभ्यः प्रतायन्ते अविस्तार्यन्ते ते रश्मयोऽमुष्मिन्नादित्ये सृप्ताः  ।  
प्रतापादिकार्यदर्शनादिति  ।  
आदिग्रहणेन चन्द्रापः सङ्गृह्यन्ते  ।  
चन्द्रमसा खल्वम्मयेन सम्बध्यमानानां सूरीणां भासां चन्द्रिकात्वम्  ।  
तस्मादप्यस्ति निशि सौर्यरश्मिप्रचार इति  ।  
ये त्याहुःस यावत्क्षिप्येन्मनस्तावदादित्यं गच्छेदिति निरपेक्षश्रवणाद्रात्रौ प्रेते नास्ति रश्म्यपेक्षेति  ।  
तान्प्रत्याह  
यदि च रात्रौ प्रेत इति  ।  
नह्येतद्विशिष्याधीयतेऽध्येतारः  ।  
ये तु मन्यन्ते विद्वानपि रात्रिप्रायणापराधेन नोर्ध्वमाक्रमत इति तान्प्रत्याह  
अथ तु विद्वानपीति  ।  
नित्यवत्फलसम्बन्धेन विहिता विद्या न पाक्षिकफला युक्तेति  ।  
ये तु रात्रौ प्रेतस्य विदुषोऽहरपेक्षां सूर्यमण्डलप्राप्तिराचक्षते तन्मतमाशङ्क्याह  
अथापि रात्राविति  ।  
यावत्तावदुपबन्धेनानपेक्षा गतिः श्रुता  ।  
न चापेक्षा शक्यावगमा उपबन्धविरोधादिति  ॥१९॥  
__________________________________________________________________________  
__________________  
४,२.११.२०  
अतश्चायनेऽपि दक्षिणे  । ब्रह्मसूत्र  ४,२.२० ।  
अत एवेत्युक्तहेतुपरामर्श इत्याह  
अत एव चोदीक्षानुपपत्तेरिति  ।  
पूर्वपक्षबीजमाह  
उत्तरायणमरणप्राशस्त्य इति  ।  
अपनोदमाह  
प्राशस्त्यप्रसिद्धिरिति  ।  
अतःपदपरामृष्टहेतुबलादविदुषो मरणं प्रशस्तमुत्तरायणे विदुषस्तूभयत्राप्यविशेषो विद्यासामर्थ्यादिति  ।  
विदुषोऽपि च भीष्मस्योत्तरायणप्रतीक्षणमविदुष आचारं ग्राहयतिऽयद्यदाचरति श्रेष्ठस्तत्तदेवेतरो जनःऽइति न्यायात् ।  
आपूर्यमाणपक्षादित्याद्या च श्रुतिर्न कालविशेषप्रतिपत्त्यर्था, अपि त्वातिवाहिकीर्देवताः प्रतिपादयतीति वक्ष्यति  ।  
तस्मादविरोधः  ॥२०॥  
__________________________________________________________________________  
__________________  
४,२.११.२१  
सूत्रान्तरावतरणाय चोदयति  
ननु च यत्र काले त्विति  ।  
काल एवात्र प्राधान्येनोच्यते न त्वातिवाहिकी देवतेत्यर्थः  ।  
योगिनः प्रति च स्मर्येते स्मार्ते चैते  । ब्रह्मसूत्र  ४,२.२१ ।  
स्मार्तीमुपासनां प्रत्ययं स्मार्तः कालभेदविनियोगः प्रत्यासत्तेः न तु श्रौतीं प्रतीत्यर्थः  ।  
अत्र यदि स्मृतौ कालभेदविधिः श्रुतौ चाग्निज्योतिरादिविधिस्तत्राग्न्यादीनामातिवाहिकतया विषयव्यवस्थया विरोधाभाव उक्तः  ।  
अथ तु प्रत्यभिज्ञानं तथापि यत्र काल इत्यत्रापि कालाभिधानद्वारेणातिवाहिक्य एव देवता उक्ता इत्यविरोध एवेति  ॥२१॥  
इति श्रीवाचस्पतिमिश्रविरचिते शारीरकभाष्यविभागे भामत्यां चतुर्थस्याध्यायस्य द्वितीयः पादः  ॥२ ॥ ॥  
__________________________________________________________________________  
__________________  
__________________________________________________________________________  
__________________  
चतुर्थेऽध्याये तृतीयः पादः  
__________________________________________________________________________  
__________________  
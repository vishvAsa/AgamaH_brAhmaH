---
title: अपरोक्षानुभूतिः

---
  
 अपरोक्षानुभूतिः   
  
श्रीहरिं परमानन्दमुपदेष्टारमीश्वरम् ।  
व्यापकं सर्वलोकानां कारणं तं नमाम्यहम् ॥ १॥  
  
अपरोक्षानुभूतिर्वै प्रोच्यते मोक्षसिद्धये ।  
सद्भिरेषा प्रयत्नेन वीक्षणीया मुहुर्मुहुः ॥ २॥  
  
स्ववर्णाश्रमधर्मेण तपसा हरितोषणात् ।  
साधनं प्रभवेत्पुंसां वैराग्यादि चतुष्टयम् ॥ ३॥  
  
ब्रह्मादिस्थावरान्तेषु वैराग्यं विषयेष्वनु ।  
यथैव काकविष्ठायां वैराग्यं तद्धि निर्मलम् ॥ ४॥  
  
नित्यमात्मस्वरूपं हि दृश्यं तद्विपरीतगम् ।  
एवं यो निश्चयः सम्यग्विवेको वस्तुनः स वै ॥ ५॥  
  
सदैव वासनात्यागः शमोऽयमिति शब्दितः ।  
निग्रहो बाह्यवृत्तीनां दम इत्यभिधीयते ॥ ६॥  
  
विषयेभ्यः परावृत्तिः परमोपरतिर्हि सा ।  
सहनं सर्वदुःखानां तितिक्षा सा शुभा मता ॥ ७॥  
  
निगमाचार्यवाक्येषु भक्तिः श्रद्धेति विश्रुता ।  
चित्तैकाग्र्यं तु सल्लक्ष्ये समाधानमिति स्मृतम् ॥ ८॥  
  
संसारबन्धनिर्मुक्तिः कथं स्यान्मे दयानिधे ।  
इति या सुदृढा बुद्धिर्वक्तव्या सा मुमुक्षुता ॥ ९॥  
  
उक्तसाधनयुक्तेन विचारः पुरुषेण हि ।  
कर्तव्यो ज्ञानसिद्ध्यर्थमात्मनः शुभमिच्छता ॥ १०॥  
  
नोत्पद्यते विना ज्ञानं विचारेणान्यसाधनैः ।  
यथा पदार्थभानं हि प्रकाशेन विना क्वचित् ॥ ११॥  
  
कोऽहं कथमिदं जातं को वै कर्ताऽस्य विद्यते ।  
उपादानं किमस्तीह विचारः सोऽयमीदृशः ॥ १२॥  
  
नाहं भूतगणो देहो नाहं चाक्षगणस्तथा ।  
एतद्विलक्षणः कश्चिद्विचारः सोऽयमीदृशः ॥ १३॥  
  
अज्ञानप्रभवं सर्वं ज्ञानेन प्रविलीयते ।  
सङ्कल्पो विविधः कर्ता विचारः सोऽयमीदृशः ॥ १४॥  
  
एतयोर्यदुपादानमेकं सूक्ष्मं सदव्ययम् ।  
यथैव मृद्घटादीनां विचारः सोऽयमीदृशः ॥ १५॥  
  
अहमेकोऽपि सूक्ष्मश्च ज्ञाता साक्षी सदव्ययः ।  
तदहं नात्र सन्देहो विचारः सोऽयमीदृशः ॥ १६॥  
  
आत्मा विनिष्कलो ह्येको देहो बहुभिरावृतः ।  
तयोरैक्यं प्रपश्यन्ति किमज्ञानमतः परम् ॥ १७॥  
  
आत्मा नियामकश्चान्तर्देहो बाह्यो नियम्यकः ।  
तयोरैक्यं प्रपश्यन्ति किमज्ञानमतः परम् ॥ १८॥  
  
आत्मा ज्ञानमयः पुण्यो देहो मांसमयोऽशुचिः ।  
तयोरैक्यं प्रपश्यन्ति किमज्ञानमतः परम् ॥ १९॥  
  
आत्मा प्रकाशकः स्वच्छो देहस्तामस उच्यते ।  
तयोरैक्यं प्रपश्यन्ति किमज्ञानमतः परम् ॥ २०॥  
  
आत्मा नित्यो हि सद्रूपो देहोऽनित्यो ह्यसन्मयः ।  
तयोरैक्यं प्रपश्यन्ति किमज्ञानमतः परम् ॥ २१॥  
  
आत्मनस्तत्प्रकाशत्वं यत्पदार्थावभासनम् ।  
नाग्न्यादिदीप्तिवद्दीप्तिर्भवत्यान्ध्यं यतो निशि ॥ २२॥  
  
देहोऽहमित्ययं मूढो मत्वा तिष्ठत्यहो जनः ।  
ममायमित्यपि ज्ञात्वा घटद्रष्टेव सर्वदा ॥ २३॥  
  
ब्रह्मैवाहं समः शान्तः सच्चिदानन्दलक्षणः ।  
नाहं देहो ह्यसद्रूपो ज्ञानमित्युच्यते बुधैः ॥ २४॥  
  
निर्विकारो निराकारो निरवद्योऽहमव्ययः ।  
नाहं देहो ह्यसद्रूपो ज्ञानमित्युच्यते बुधैः ॥ २५॥  
  
निरामयो निराभासो निर्विकल्पोऽहमाततः ।  
नाहं देहो ह्यसद्रूपो ज्ञानमित्युच्यते बुधैः ॥ २६॥  
  
निर्गुणो निष्क्रियो नित्यो नित्यमुक्तोऽहमच्युतः ।  
नाहं देहो ह्यसद्रूपो ज्ञानमित्युच्यते बुधैः ॥ २७॥  
  
निर्मलो निश्चलोऽनन्तः शुद्धोऽहमजरोऽमरः ।  
नाहं देहो ह्यसद्रूपो ज्ञानमित्युच्यते बुधैः ॥ २८॥  
  
स्वदेहं शोभनं त्यक्त्वा पुरुषाख्यं च सम्मतम् ।  
किं मूर्ख शून्यमात्मानं देहातीतं करोषि भोः ॥ २९॥  
  
स्वात्मानं शृणु मूर्ख त्वं श्रुत्या युक्त्या च पूरुषम् ।  
देहातीतं सदाकारं सुदुर्दर्शं भवादृशाम् ॥ ३०॥  
  
अहंशब्देन विख्यात एक एव स्थितः परः ।  
स्थूलस्त्वनेकतां प्राप्तः कथं स्याद्देहकः पुमान् ॥ ३१॥  
  
अहं द्रष्टृतया सिद्धो देहो दृश्यतया स्थितः ।  
ममायमिति निर्देशात्कथं स्याद्देहकः पुमान् ॥ ३२॥  
  
अहं विकारहीनस्तु देहो नित्यं विकारवान् ।  
इति प्रतीयते साक्षात्कथं स्याद्देहकः पुमान् ॥ ३३॥  
  
यस्मात्परमिति श्रुत्या तया पुरुषलक्षणम् ।  
विनिर्णीतं विशुद्धेन कथं स्याद्देहकः पुमान् ॥ ३४॥  
  
सर्वं पुरुष एवेति सूक्ते पुरुषसञ्ज्ञिते ।  
अप्युच्यते यतः श्रुत्या कथं स्याद्देहकः पुमान् ॥ ३५॥  
  
असङ्गः पुरुषः प्रोक्तो बृहदारण्यकेऽपि च ।  
अनन्तमलसंसृष्टः कथं स्याद्देहकः पुमान् ॥ ३६॥  
  
तत्रैव च समाख्यातः स्वयञ्ज्योतिर्हि पूरुषः ।  
जडः परप्रकाश्योऽयं कथं स्याद्देहकः पुमान् ॥ ३७॥  
  
प्रोक्तोऽपि कर्मकाण्डेन ह्यात्मा देहाद्विलक्षणः ।  
नित्यश्च तत्फलं भुङ्क्ते देहपातादनन्तरम् ॥ ३८॥  
  
लिङ्गं चानेकसंयुक्तं चलं दृश्यं विकारि च ।  
अव्यापकमसद्रूपं तत्कथं स्यात्पुमानयम् ॥ ३९॥  
  
एवं देहद्वयादन्य आत्मा पुरुष ईश्वरः ।  
सर्वात्मा सर्वरूपश्च सर्वातीतोऽहमव्ययः ॥ ४०॥  
  
इत्यात्मदेहभानेन प्रपञ्चस्यैव सत्यता ।  
यथोक्ता तर्कशास्त्रेण ततः किं पुरुषार्थता ॥ ४१॥  
  
इत्यात्मदेहभेदेन देहात्मत्वं निवारितम् ।  
इदानीं देहभेदस्य ह्यसत्त्वं स्फुटमुच्यते ॥ ४२॥  
  
चैतन्यस्यैकरूपत्वाद्भेदो युक्तो न कर्हिचित् ।  
जीवत्वं च मृषा ज्ञेयं रज्ज्वां सर्पग्रहो यथा ॥ ४३॥  
  
रज्ज्वज्ञानात्क्षणेनैव यद्वद्रज्जुर्हि सर्पिणी ।  
भाति तद्वच्चितिः साक्षाद्विश्वाकारेण केवला ॥ ४४॥  
  
उपादानं प्रपञ्चस्य ब्रह्मणोऽन्यन्न विद्यते ।  
तस्मात्सर्वप्रपञ्चोऽयं ब्रह्मैवास्ति न चेतरत् ॥ ४५॥  
  
व्याप्यव्यापकता मिथ्या सर्वमात्मेति शासनात् ।  
इति ज्ञाते परे तत्त्वे भेदस्यावसरः कुतः ॥ ४६॥  
  
श्रुत्या निवारितं नूनं नानात्वं स्वमुखेन हि ।  
कथं भासो भवेदन्यः स्थिते चाद्वयकारणे ॥ ४७॥  
  
दोषोऽपि विहितः श्रुत्या मृत्योर्मृत्युं स गच्छति ।  
इह पश्यति नानात्वं मायया वञ्चितो नरः ॥ ४८॥  
  
ब्रह्मणः सर्वभूतानि जायन्ते परमात्मनः ।  
तस्मादेतानि ब्रह्मैव भवन्तीत्यवधारयेत् ॥ ४९॥  
  
ब्रह्मैव सर्वनामानि रूपाणि विविधानि च ।  
कर्माण्यपि समग्राणि बिभर्तीति श्रुतिर्जगौ ॥ ५०॥  
  
सुवर्णाज्जायमानस्य सुवर्णत्वं च शाश्वतम् ।  
ब्रह्मणो जायमानस्य ब्रह्मत्वं च तथा भवेत् ॥ ५१॥  
  
स्वल्पमप्यन्तरं कृत्वा जीवात्मपरमात्मनोः ।  
योऽवतिष्ठति मूढात्मा भयं तस्याभिभाषितम् ॥ ५२॥  
  
यत्राज्ञानाद्भवेद्द्वैतमितरस्तत्र पश्यति ।  
आत्मत्वेन यदा सर्वं नेतरस्तत्र चाण्वपि ॥ ५३॥  
  
यस्मिन्सर्वाणि भूतानि ह्यात्मत्वेन विजानतः ।  
न वै तस्य भवेन्मोहो न च शोकोऽद्वितीयतः ॥ ५४॥  
  
अयमात्मा हि ब्रह्मैव सर्वात्मकतया स्थितः ।  
इति निर्धारितं श्रुत्या बृहदारण्यसंस्थया ॥ ५५॥  
  
अनुभूतोऽप्ययं लोको व्यवहारक्षमोऽपि सन् ।  
असद्रूपो यथा स्वप्न उत्तरक्षणबाधतः ॥ ५६॥  
  
स्वप्नो जागरणेऽलीकः स्वप्नेऽपि जागरो न हि ।  
द्वयमेव लये नास्ति लयोऽपि ह्युभयोर्न च ॥ ५७॥  
  
त्रयमेवं भवेन्मिथ्या गुणत्रयविनिर्मितम् ।  
अस्य द्रष्टा गुणातीतो नित्यो ह्येकश्चिदात्मकः ॥ ५८॥  
  
यद्वन्मृदि घटभ्रान्तिं शुक्तौ वा रजतस्थितिम् ।  
तद्वद्ब्रह्मणि जीवत्वं भ्रान्त्या पश्यति न स्वतः ॥ ५९॥  
  
यथा मृदि घटो नाम कनके कुण्डलाभिधा ।  
शुक्तौ हि रजतख्यातिर्जीवशब्दस्तथा परे ॥ ६०॥  
  
यथैव व्योम्नि नीलत्वं यथा नीरं मरुस्थले ।  
पुरुषत्वं यथा स्थाणौ तद्वद्विश्वं चिदात्मनि ॥ ६१॥  
  
यथैव शून्ये वेतालो गन्धर्वाणां पुरं यथा ।  
यथाकाशे द्विचन्द्रत्वं तद्वत्सत्ये जगत्स्थितिः ॥ ६२॥  
  
यथा तरङ्गकल्लोलैर्जलमेव स्फुरत्यलम् ।  
पात्ररूपेण ताम्रं हि ब्रह्माण्डौघैस्तथाऽऽत्मता ॥ ६३॥  
  
घटनाम्ना यथा पृथ्वी पटनाम्ना हि तन्तवः ।  
जगन्नाम्ना चिदाभाति ज्ञेयं तत्तदभावतः ॥ ६४॥  
  
सर्वोऽपि व्यवहारस्तु ब्रह्मणा क्रियते जनैः ।  
अज्ञानान्न विजानन्ति मृदेव हि घटादिकम् ॥ ६५॥  
  
कार्यकारणता नित्यमास्ते घटमृदोर्यथा ।  
तथैव श्रुतियुक्तिभ्यां प्रपञ्चब्रह्मणोरिह ॥ ६६॥  
  
गृह्यमाणे घटे यद्वन्मृत्तिकाऽऽभाति वै बलात् ।  
वीक्ष्यमाणे प्रपञ्चेऽपि ब्रह्मैवाभाति भासुरम् ॥ ६७॥  
  
सदैवात्मा विशुद्धोऽपि ह्यशुद्धो भाति वै सदा ।  
यथैव द्विविधा रज्जुर्ज्ञानिनोऽज्ञानिनो निशि ॥ ६८॥  
  
यथैव मृण्मयः कुम्भस्तद्वद्देहोऽपि चिन्मयः ।  
आत्मानात्मविभागोऽयं मुधैव क्रियते बुधैः ॥ ६९॥  
  
सर्पत्वेन यथा रज्जू रजतत्वेन शुक्तिका ।  
विनिर्णीता विमूढेन देहत्वेन तथाऽऽत्मता ॥ ७०॥  
  
घटत्वेन यथा पृथ्वी पटत्वेनैव तन्तवः ।  
विनिर्णीता विमूढेन देहत्वेन तथाऽऽत्मता ॥ ७१॥  
  
कनकं कुण्डलत्वेन तरङ्गत्वेन वै जलम् ।  
विनिर्णीता विमूढेन देहत्वेन तथाऽऽत्मता ॥ ७२॥  
  
पुरुषत्वेन वै स्थाणुर्जलत्वेन मरीचिका ।  
विनिर्णीता विमूढेन देहत्वेन तथाऽऽत्मता ॥ ७३॥  
  
गृहत्वेनैव काष्ठानि खड्गत्वेनैव लोहता ।  
विनिर्णीता विमूढेन देहत्वेन तथाऽऽत्मता ॥ ७४॥  
  
यथा वृक्षविपर्यासो जलाद्भवति कस्यचित् ।  
तद्वदात्मनि देहत्वं पश्यत्यज्ञानयोगतः ॥ ७५॥  
  
पोतेन गच्छतः पुंसः सर्वं भातीव चञ्चलम् ।  
तद्वदात्मनि देहत्वं पश्यत्यज्ञानयोगतः ॥ ७६॥  
  
पीतत्वं हि यथा शुभ्रे दोषाद्भवति कस्यचित् ।  
तद्वदात्मनि देहत्वं पश्यत्यज्ञानयोगतः ॥ ७७॥  
  
चक्षुर्भ्यां भ्रमशीलाभ्यां सर्वं भाति भ्रमात्मकम् ।  
तद्वदात्मनि देहत्वं पश्यत्यज्ञानयोगतः ॥ ७८॥  
  
अलातं भ्रमणेनैव वर्तुलं भाति सूर्यवत् ।  
तद्वदात्मनि देहत्वं पश्यत्यज्ञानयोगतः ॥ ७९॥  
  
महत्त्वे सर्ववस्तूनामणुत्वं ह्यतिदूरतः ।  
तद्वदात्मनि देहत्वं पश्यत्यज्ञानयोगतः ॥ ८०॥  
  
सूक्ष्मत्वे सर्ववस्तूनां स्थूलत्वं चोपनेत्रतः ।  
तद्वदात्मनि देहत्वं पश्यत्यज्ञानयोगतः ॥ ८१॥  
  
काचभूमौ जलत्वं वा जलभूमौ हि काचता ।  
तद्वदात्मनि देहत्वं पश्यत्यज्ञानयोगतः ॥ ८२॥  
  
यद्वदग्नौ मणित्वं हि मणौ वा वह्निता पुमान् ।  
तद्वदात्मनि देहत्वं पश्यत्यज्ञानयोगतः ॥ ८३॥  
  
अभ्रेषु सत्सु धावत्सु धावन्निव यथा शशी ।  
तद्वदात्मनि देहत्वं पश्यत्यज्ञानयोगतः ॥ ८४॥  
  
यथैव दिग्विपर्यासो मोहाद्भवति कस्यचित् ।  
तद्वदात्मनि देहत्वं पश्यत्यज्ञानयोगतः ॥ ८५॥  
  
यथा शशी जले भाति चञ्चलत्वेन कस्यचित् ।  
तद्वदात्मनि देहत्वं पश्यत्यज्ञानयोगतः ॥ ८६॥  
  
एवमात्मन्यविद्यातो देहाध्यासो हि जायते ।  
स एवात्मपरिज्ञानाल्लीयते च परात्मनि ॥ ८७॥  
  
सर्वमात्मतया ज्ञातं जगत्स्थावरजङ्गमम् ।  
अभावात्सर्वभावानां देहता चात्मनः कुतः ॥ ८८॥  
  
आत्मानां सततं जानन्कालं नय महामते ।  
प्रारब्धमखिलं भुञ्जन्नोद्वेगं कर्तुमर्हसि ॥ ८९॥  
  
उत्पन्नेऽप्यात्मविज्ञाने प्रारब्धं नैव मुञ्चति ।  
इति यच्छ्रूयते शास्त्रे तन्निराक्रियतेऽधुना ॥ ९०॥  
  
तत्त्वज्ञानोदयादूर्ध्वं प्रारब्धं नैव विद्यते ।  
देहादीनामसत्यत्वात् यथा स्वप्नः प्रबोधतः ॥  ९१॥  
  
कर्म जन्मान्तरीयं यत्प्रारब्धमिति कीर्तितम् ।  
तत्तु जन्मान्तराभावात्पुंसो नैवास्ति कर्हिचित् ॥ ९२॥  
  
स्वप्नदेहो यथाध्यस्तस्तथैवायं हि देहकः ।  
अध्यस्तस्य कुतो जन्म जन्माभावे स्थितिः कुतः ॥ ९३॥  
  
उपादानं प्रपञ्चस्य मृद्भाण्डस्येव कथ्यते ।  
अज्ञानं चैव वेदान्तैस्तस्मिन्नष्टे क्व विश्वता ॥ ९४॥  
  
यथा रज्जुं परित्यज्य सर्पं गृह्णाति वै भ्रमात् ।  
तद्वत्सत्यमविज्ञाय जगत्पश्यति मूढधीः ॥ ९५॥  
  
रज्जुरूपे परिज्ञाते सर्पभ्रान्तिर्न तिष्ठति ।  
अधिष्ठाने तथा ज्ञाते प्रपञ्चः शून्यतां व्रजेत् ॥ ९६॥  
  
देहस्यापि प्रपञ्चत्वात्प्रारब्धावस्थितिः कुतः ।  
अज्ञानिजनबोधार्थं प्रारब्धं वक्ति वै श्रुतिः ॥ ९७॥  
  
क्षीयन्ते चास्य कर्माणि तस्मिन्दृष्टे परावरे ।  
बहुत्वं तन्निषेधार्थं श्रुत्या गीतं च यत्स्फुटम् ॥ ९८॥  
  
उच्यतेऽज्ञैर्बलाच्चैतत्तदानर्थद्वयागमः ।  
वेदान्तमतहानं च यतो ज्ञानमिति श्रुतिः ॥ ९९॥  
  
त्रिपञ्चाङ्गान्यतो वक्ष्ये पूर्वोक्तस्यैव सिद्धये ।  
तैश्च सर्वैः सदा कार्यं निदिध्यासनमेव तु ॥ १००॥  
  
नित्याभ्यासादृते प्राप्तिर्न भवेत्सच्चिदात्मनः ।  
तस्माद्ब्रह्म निदिध्यासेज्जिज्ञासुः श्रेयसे चिरम् ॥ १०१॥  
  
यमो हि नियमस्त्यागो मौनं देशश्च कालतः ।  
आसनं मूलबन्धश्च देहसाम्यं च दृक्स्थितिः ॥ १०२॥  
  
प्राणसंयमनं चैव प्रत्याहारश्च धारणा ।  
आत्मध्यानं समाधिश्च प्रोक्तान्यङ्गानि वै क्रमात् ॥ १०३॥  
  
सर्वं ब्रह्मेति विज्ञानादिन्द्रियग्रामसंयमः ।  
यमोऽयमिति सम्प्रोक्तोऽभ्यसनीयो मुहुर्मुहुः ॥ १०४॥  
  
सजातीयप्रवाहश्च विजातीयतिरस्कृतिः ।  
नियमो हि परानन्दो नियमात्क्रियते बुधैः ॥ १०५॥  
  
त्यागः प्रपञ्चरूपस्य चिदात्मत्वावलोकनात् ।  
त्यागो हि महतां पूज्यः सद्यो मोक्षमयो यतः ॥ १०६॥  
  
यतो वाचो निवर्तन्ते अप्राप्य मनसा सह ।  
यन्मौनं योगिभिर्गम्यं तद्भजेत्सर्वदा बुधः ॥ १०७॥  
  
वाचो यस्मान्निवर्तन्ते तद्वक्तुं केन शक्यते ।  
प्रपञ्चो यदि वक्तव्यः सोऽपि शब्दविवर्जितः ॥ १०८॥  
  
इति वा तद्भवेन्मौनं सतां सहजसञ्ज्ञितम् ।  
गिरां मौनं तु बालानां प्रयुक्तं ब्रह्मवादिभिः ॥ १०९॥  
  
आदावन्ते च मध्ये च जनो यस्मिन्न विद्यते ।  
येनेदं सततं व्याप्तं स देशो विजनः स्मृतः ॥ ११०॥  
  
कलनात् सर्वभूतानां ब्रह्मादीनां निमेषतः ।  
कालशब्देन निर्दिष्टो ह्यखण्डानन्दकोऽद्वयः ॥ १११॥  
  
सुखेनैव भवेद्यस्मिन्नजस्रं ब्रह्मचिन्तनम् ।  
आसनं तद्विजानीयान्नेतरत्सुखनाशनम् ॥ ११२॥  
  
सिद्धं यत्सर्वभूतादि विश्वाधिष्ठानमव्ययम् ।  
यस्मिन्सिद्धाः समाविष्टास्तद्वै सिद्धासनं विदुः ॥ ११३॥  
  
यन्मूलं सर्वभूतानां यन्मूलं चित्तबन्धनम् ।  
मूलबन्धः सदा सेव्यो योग्योऽसौ राजयोगिनाम् ॥ ११४॥  
  
अङ्गानां समतां विद्यात्समे ब्रह्मणि लीनताम् ।  
नो चेन्नैव समानत्वमृजुत्वं शुष्कवृक्षवत् ॥ ११५॥  
  
दृष्टिं ज्ञानमयीं कृत्वा पश्येद्ब्रह्ममयं जगत् ।  
सा दृष्टिः परमोदारा न नासाग्रावलोकिनी ॥ ११६॥  
  
द्रष्टृदर्शनदृश्यानां विरामो यत्र वा भवेत् ।  
दृष्टिस्तत्रैव कर्तव्या न नासाग्रावलोकिनी ॥ ११७॥  
  
चित्तादिसर्वभावेषु ब्रह्मत्वेनैव भावनात् ।  
निरोधः सर्ववृत्तीनां प्राणायामः स उच्यते ॥ ११८॥  
  
निषेधनं प्रपञ्चस्य रेचकाख्यः समीरणः ।  
ब्रह्मैवास्मीति या वृत्तिः पूरको वायुरीरितः ॥ ११९॥  
  
ततस्तद्वृत्तिनैश्चल्यं कुम्भकः प्राणसंयमः ।  
अयं चापि प्रबुद्धानामज्ञानां घ्राणपीडनम् ॥ १२०॥  
  
विषयेष्वात्मतां दृष्ट्वा मनसश्चिति मज्जनम् ।  
प्रत्याहारः स विज्ञेयोऽभ्यसनीयो मुमुक्षुभिः ॥ १२१॥  
  
यत्र यत्र मनो याति ब्रह्मणस्तत्र दर्शनात् ।  
मनसो धारणं चैव धारणा सा परा मता ॥ १२२॥  
  
ब्रह्मैवास्मीति सद्वृत्त्या निरालम्बतया स्थितिः ।  
ध्यानशब्देन विख्याता परमानन्ददायिनी ॥ १२३॥  
  
निर्विकारतया वृत्त्या ब्रह्माकारतया पुनः ।  
वृत्तिविस्मरणं सम्यक्समाधिर्ज्ञानसञ्ज्ञकः ॥ १२४॥  
  
एवञ्चाकृत्रिमानन्दं तावत्साधु समभ्यसेत् ।  
वश्यो यावत्क्षणात्पुंसः प्रयुक्तः सन् भवेत्स्वयम् ॥ १२५॥  
  
ततः साधननिर्मुक्तः सिद्धो भवति योगिराट् ।  
तत्स्वरूपं न चैकस्य विषयो मनसो गिराम् ॥ १२६॥  
  
समाधौ क्रियमाणे तु विघ्नान्यायान्ति वै बलात् ।  
अनुसन्धानराहित्यमालस्यं भोगलालसम् ॥ १२७॥  
  
लयस्तमश्च विक्षेपो रसास्वादश्च शून्यता ।  
एवं यद्विघ्नबाहुल्यं त्याज्यं ब्रह्मविदा शनैः ॥ १२८॥  
  
भाववृत्त्या हि भावत्वं शून्यवृत्त्या हि शून्यता ।  
ब्रह्मवृत्त्या हि पूर्णत्वं तथा पूर्णत्वमभ्यसेत् ॥ १२९॥  
  
ये हि वृत्तिं जहत्येनां ब्रह्माख्यां पावनीं पराम् ।  
वृथैव ते तु जीवन्ति पशुभिश्च समा नराः ॥ १३०॥  
  
ये हि वृत्तिं विजानन्ति ज्ञात्वापि वर्धयन्ति ये ।  
ते वै सत्पुरुषा धन्या वन्द्यास्ते भुवनत्रये ॥ १३१॥  
  
येषां वृत्तिः समावृद्धा परिपक्वा च सा पुनः ।  
ते वै सद्ब्रह्मतां प्राप्ता नेतरे शब्दवादिनः ॥ १३२॥  
  
कुशला ब्रह्मवार्तायां वृत्तिहीनाः सुरागिणः ।  
तेऽप्यज्ञानतया नूनं पुनरायान्ति यान्ति च ॥ १३३॥  
  
निमेषार्धं न तिष्ठन्ति वृत्तिं ब्रह्ममयीं विना ।  
यथा तिष्ठन्ति ब्रह्माद्याः सनकाद्याः शुकादयः ॥ १३४॥  
  
कार्ये कारणताऽऽयाता कारणे न हि कार्यता ।  
कारणत्वं स्वतो गच्छेत्कार्याभावे विचारतः ॥ १३५॥  
  
अथ शुद्धं भवेद्वस्तु यद्वै वाचामगोचरम् ।  
द्रष्टव्यं मृद्घटेनैव दृष्टान्तेन पुनः पुनः ॥ १३६॥  
  
अनेनैव प्रकारेण वृत्तिर्ब्रह्मात्मिका भवेत् ।  
उदेति शुद्धचित्तानां वृत्तिज्ञानं ततः परम् ॥ १३७॥  
  
कारणं व्यतिरेकेण पुमानादौ विलोकयेत् ।  
अन्वयेन पुनस्तद्धि कार्ये नित्यं प्रपश्यति ॥ १३८॥  
  
कार्ये हि कारणं पश्येत्पश्चात्कार्यं विसर्जयेत् ।  
कारणत्वं स्वतो नश्येदवशिष्टं भवेन्मुनिः ॥ १३९॥  
  
भावितं तीव्रवेगेन यद्वस्तु निश्चयात्मना ।  
पुमांस्तद्धि भवेच्छीघ्रं ज्ञेयं भ्रमरकीटवत् ॥ १४०॥  
  
अदृश्यं भावरूपञ्च सर्वमेतत् चिदात्मकम् ।  
सावधानतया नित्यं स्वात्मानं भावयेद्बुधः ॥ १४१॥  
  
दृश्यं ह्यदृश्यतां नीत्वा ब्रह्माकारेण चिन्तयेत् ।  
विद्वान्नित्यसुखे तिष्ठेद्धिया चिद्रसपूर्णया ॥ १४२॥  
  
एभिरङ्गैः समायुक्तो राजयोग उदाहृतः ।  
किञ्चित्पक्वकषायाणां हठयोगेन संयुतः ॥ १४३॥  
  
परिपक्वं मनो येषां केवलोऽयं च सिद्धिदः ।  
गुरुदैवतभक्तानां सर्वेषां सुलभो जवात् ॥ १४४॥  
  

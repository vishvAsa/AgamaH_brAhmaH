---
title: भारती-तीर्थः - दृइग्दृइश्यविवेकः, वाक्यसुधा

---
  
दृग्दृश्यविवेकः अथवा वाक्यसुधा   
भारती तीर्थ स्वामिना विरचितः  
  
रूपं दृश्यं लोचनं दृक् तद्दृश्यं दृक्तु मानसम् ।  
दृश्या धीवृत्तयः साक्षी दृगेव न तु दृश्यते ॥ १॥  
  
नीलपीतस्थूलसूक्ष्मह्रस्वदीर्घादि भेदतः ।  
नानाविधानि रूपाणि पश्येल्लोचनमेकधा ॥ २॥  
  
आन्ध्यमान्द्यपटुत्वेषु नेत्रधर्मेषु चैकधा ।  
सङ्कल्पयेन्मनः श्रोत्रत्वगादौ योज्यतामिदम् ॥ ३॥  
  
कामः सङ्कल्पसन्देहौ श्रद्धाऽश्रद्धे धृतीतरे ।  
ह्रीर्धीर्भीरित्येवमादीन् भासयत्येकधा चितिः ॥ ४॥  
  
नोदेति नास्तमेत्येषा न वृद्धिं याति न क्षयम् ।  
स्वयं विभात्यथान्यानि भासयेत्साधनं विना ॥ ५॥  
  
चिच्छायाऽऽवेशतो बुद्धौ भानं धीस्तु द्विधा स्थिता ।  
एकाहङ्कृतिरन्या स्यादन्तःकरणरूपिणी ॥ ६॥  
  
छायाऽहङ्कारयोरैक्यं तप्तायःपिण्डवन्मतम् ।  
तदहङ्कारतादात्म्याद्देहश्चेतनतामगात् ॥ ७॥  
  
अहङ्कारस्य तादात्म्यं चिच्छायादेहसाक्षिभिः ।  
सहजं कर्मजं भ्रान्तिजन्यं च त्रिविधं क्रमात् ॥ ८॥  
  
सम्बन्धिनोः सतोर्नास्ति निवृत्तिः सहजस्य तु ।  
कर्मक्षयात् प्रबोधाच्च निवर्तेते क्रमादुभे ॥ ९॥  
  
अहङ्कारलये सुप्तौ भवेद्देहोऽप्यचेतनः ।  
अहङ्कारविकासार्धः स्वप्नः सर्वस्तु जागरः ॥ १०॥  
  
अन्तःकरणवृत्तिश्च चितिच्छायैक्यमागता ।  
वासनाः कल्पयेत् स्वप्ने बोधेऽक्षैर्विषयान् बहिः ॥ ११॥  
  
मनोऽहङ्कृत्युपादानं लिङ्गमेकं जडात्मकम् ।  
अवस्थात्रयमन्वेति जायते म्रियते तथा ॥ १२॥  
  
शक्तिद्वयं हि मायाया विक्षेपावृतिरूपकम् ।  
विक्षेपशक्तिर्लिङ्गादि ब्रह्माण्डान्तं जगत् सृजेत् ॥ १३॥  
  
सृष्टिर्नाम ब्रह्मरूपे सच्चिदानन्दवस्तुनि ।  
अब्धौ फेनादिवत् सर्वनामरूपप्रसारणा ॥ १४॥  
  
अन्तर्दृग्दृश्ययोर्भेदं बहिश्च ब्रह्मसर्गयोः ।  
आवृणोत्यपरा शक्तिः सा संसारस्य कारणम् ॥ १५॥  
  
साक्षिणः पुरतो भाति लिङ्गं देहेन संयुतम् ।  
चितिच्छाया समावेशाज्जीवः स्याद्व्यावहारिकः ॥ १६॥  
  
अस्य जीवत्वमारोपात् साक्षिण्यप्यवभासते ।  
आवृतौ तु विनष्टायां भेदे भातेऽपयाति तत् ॥ १७॥  
  
तथा सर्गब्रह्मणोश्च भेदमावृत्य तिष्ठति ।  
या शक्तिस्तद्वशाद्ब्रह्म विकृतत्वेन भासते ॥ १८॥  
  
अत्राप्यावृतिनाशेन विभाति ब्रह्मसर्गयोः ।  
भेदस्तयोर्विकारः स्यात् सर्गे न ब्रह्मणि क्वचित् ॥ १९॥  
  
अस्ति भाति प्रियं रूपं नाम चेत्यंशपञ्चकम् ।  
आद्यत्रयं ब्रह्मरूपं जगद्रूपं ततो द्वयम् ॥ २०॥  
  
खवाय्वग्निजलोर्वीषु देवतिर्यङ्नरादिषु ।  
अभिन्नाः सच्चिदानन्दाः भिद्येते रूपनामनी ॥ २१॥  
  
उपेक्ष्य नामरूपे द्वे सच्चिदानन्दतत्परः ।  
समाधिं सर्वदा कुर्याद्-हृदये वाऽथवा बहिः ॥ २२॥  
  
सविकल्पो निर्विकल्पः समाधिर्द्विविधो हृदि ।  
दृश्यशब्दानुवेधेन सविकल्पः पुनर्द्विधा ॥ २३॥  
  
कामाद्याश्चित्तगा दृश्यास्तत्साक्षित्वेन चेतनम् ।  
ध्यायेद्दृश्यानुविद्धोऽयं समाधिः सविकल्पकः ॥ २४॥  
  
असङ्गः सच्चिदानन्दः स्वप्रभो द्वैतवर्जितः ।  
अस्मीति शब्दविद्धोऽयं समाधिः सविकल्पकः ॥ २५॥  
  
स्वानुभूतिरसावेशाद्दृश्यशब्दावुपेक्ष्य तु ।  
निर्विकल्पः समाधिः स्यान्निवातस्थितदीपवत् ॥ २६॥  
  
हृदीव बाह्यदेशेऽपि यस्मिन् कस्मिंश्च वस्तुनि ।  
समाधिराद्यः सन्मात्रान्नामरूपपृथक्कृतिः ॥ २७॥  
  
अखण्डैकरसं वस्तु सच्चिदानन्दलक्षणम् ।  
इत्यविच्छिन्नचिन्तेयं समाधिर्मध्यमो भवेत् ॥ २८॥  
  
स्तब्धीभावो रसास्वादात्तृतीयः पूर्ववन्मतः ।  
एतैः समाधिभिः षड्भिर्नयेत् कालं निरन्तरम् ॥ २९॥  
  
देहाभिमाने गलिते विज्ञाते परमात्मनि ।  
यत्र यत्र मनो याति तत्र तत्र समाधयः ॥ ३०॥  
  
भिद्यते हृदयग्रन्थिश्छिद्यन्ते सर्वसंशयाः ।  
क्षीयन्ते चास्य कर्माणि तस्मिन् दृष्टे परावरे ॥ ३१॥  
  
अवच्छिन्नश्चिदाभासस्तृतीयः स्वप्नकल्पितः ।  
विज्ञेयस्त्रिविधो जीवस्तत्राद्यः पारमार्थिकः ॥ ३२॥  
  
अवच्छेदः कल्पितः स्यादवच्छेद्यं तु वास्तवम् ।  
तस्मिन् जीवत्वमारोपाद्ब्रह्मत्वं तु स्वभावतः ॥ ३३॥  
  
अवच्छिन्नस्य जीवस्य पूर्णेन ब्रह्मणैकताम् ।  
तत्त्वमस्यादिवाक्यानि जगुर्नेतरजीवयोः ॥ ३४॥  
  
ब्रह्मण्यवस्थिता माया विक्षेपावृतिरूपिणी ।  
आवृत्याखण्डतां तस्मिन् जगज्जीवौ प्रकल्पयेत् ॥ ३५॥  
  
जीवो धीस्थचिदाभासो भवेद्भोक्ता हि कर्मकृत् ।  
भोग्यरूपमिदं सर्वं जगत् स्याद्भूतभौतिकम् ॥ ३६॥  
  
अनादिकालमारभ्य मोक्षात् पूर्वमिदं द्वयम् ।  
व्यवहारे स्थितं तस्मादुभयं व्यावहारिकम् ॥ ३७॥  
  
चिदाभासस्थिता निद्रा विक्षेपावृतिरूपिणी ।  
आवृत्य जीवजगती पूर्वे नूत्ने तु कल्पयेत् ॥ ३८॥  
  
प्रतीतिकाल एवैते स्थितत्वात् प्रातिभासिके ।  
न हि स्वप्नप्रबुद्धस्य पुनः स्वप्ने स्थितिस्तयोः ॥ ३९॥  
  
प्रातिभासिकजीवो यस्तज्जगत् प्रातिभासिकम् ।  
वास्तवं मन्यतेऽन्यस्तु मिथ्येति व्यावहारिकः ॥ ४०॥  
  
व्यावहारिकजीवो यस्तज्जगद्व्यावहारिकम् ।  
सत्यं प्रत्येति मिथ्येति मन्यते पारमार्थिकः ॥ ४१॥  
  
पारमार्थिकजीवस्तु ब्रह्मैक्यं पारमार्थिकम् ।  
प्रत्येति वीक्षते नान्यद्वीक्षते त्वनृतात्मना ॥ ४२॥  
  
माधुर्यद्रवशैत्यानि नीरधर्मास्तरङ्गके ।  
अनुगम्याथ तन्निष्ठे फेनेऽप्यनुगता यथा ॥ ४३॥  
  
साक्षिस्थाः सच्चिदानन्दाः सम्बन्धाद्व्यावहारिके ।  
तद्द्वारेणानुगच्छन्ति तथैव प्रातिभासिके ॥ ४४॥  
  
लये फेनस्य तद्धर्मा द्रवाद्याः स्युस्तरङ्गके ।  
तस्यापि विलये नीरे तिष्ठन्त्येते यथा पुरा ॥ ४५॥  
  
प्रातिभासिकजीवस्य लये स्युर्व्यावहारिके ।  
तल्लये सच्चिदानन्दाः पर्यवस्यन्ति साक्षिणि ॥ ४६॥  
  
इति भारती-तीर्थ-स्वामिना विरचितः  
दृग्दृश्यविवेकः समाप्तः ॥  
  

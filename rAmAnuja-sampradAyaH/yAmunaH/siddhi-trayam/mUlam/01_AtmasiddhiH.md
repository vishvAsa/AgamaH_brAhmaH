+++
title = "०१ आत्मसिद्धिः"

+++
**परमाचार्य श्रीमद्यामुनाचार्य समनुगृहीते,**

**सिद्धित्रये आत्मसिद्धिः**

॥ यत्पदाम्भोरुहध्यानविध्वस्ताशेषकल्मषः वस्तुतामुपयातोऽहं यामुनेयं नमामि तम् ॥

प्रकृतिपुरुषकालव्यक्तमुक्ताः यदिच्छामनुविदधति नित्यं नित्यसिद्धैरनेकैः ।  
स्वपरिचरणभोगैः श्रीमति प्रीयमाणे भवतु मम परस्मिन् पूरुषे भक्तिभूमा ॥

विरुरु द्धमतयोऽनेकाः सन्त्यात्मपरमात्मनोः।  
अतस्तत्परिशुद्ध्यर्थमात्मसिद्धिर्विधीयते ॥

## जीवात्म-निरूपणं

देहेन्द्रियमनःप्राणधीभ्योऽन्योऽनन्यसाधनः।  
नित्यो व्यापी प्रतिक्षेत्रमात्मा भिन्नः स्वतः सुखी ॥

## देहातिरिक्तत्वसिद्धान्तः

1.4 अत्र प्रतिविधिर्देहो नात्मा प्रत्यक्षबाधतः ।  
न खल्वहमिदङ्कारावेकस्यैकत्र वस्तुनि ॥

## साङ्ख्यरीत्यादेहात्मवादे प्रत्यक्षवाधः
1.5 किंच- अपरार्थं स्वमात्मानमात्मार्थेऽन्यच्च जानतः ।  
सङ्घातत्वात् परार्थेऽस्मिन् देहे कथमिवाऽऽत्मधीः ॥

## चार्वाकदूषितानुमानोद्धारः

1.6 अस्फुटत्वेऽपि भेदस्य शरीरे तदसंभवात् ।  
तद्गुणान्तरवैधर्म्यादपि ज्ञानं न तद्गुणः ॥

##  अनेकहेत्वन्तरोपन्यासः

1.7 किञ्च-उत्पत्तिमत्त्वात् पारार्थ्यात् सन्निवेशविशेषतः ।  
रूपादिमत्त्वाद्भूतत्वाद्देहो नात्मा घटादिवत् ॥

1.8 सच्छिद्रत्वाददेहित्वाद्देहत्वान्मृतदेहवत् ।  
इत्यादिसाधनैर्न्याय्यैर्निषेध्या वर्ष्मणश्चितिः ॥

1.9 किञ्च - निरस्तो देहचैतन्यप्रतिषेधप्रकारतः ।  
प्राणात्मवादो न पृथक् प्रयोजयति दूषणम् ॥

1.10 सिद्धिश्चेदभ्युपेयेत संविदः स्यात् सधर्मता ।  
न चेत्तुच्छत्वमेवोक्तं भवेच्छशविषाणवत् ॥

1.11 शान्ताङ्गार इवादित्यमहङ्कारो जडात्मकः ।  
स्वयंज्योतिषमात्मानं व्यनक्तीति न युक्तिमत् ॥

1.12 किञ्च-व्यङ्क्तृव्यङ्ग्यत्वमन्योन्यं न च स्यात्प्रातिकूल्यतः ।  
व्यङ्ग्यत्वेऽननुभूतित्वमात्मनि स्याद्यथा घटे ॥

1.13 करणानामभूमित्वान्न तत्संबन्धहेतुता ।  
अहमर्थस्य बोद्धृत्वान्न स तेनैव शोध्यते ॥

1.14 अतः प्रत्यक्षसिद्धत्वादुक्तन्यायागमान्वयात् ।  
अविद्यायोगतश्चात्मा ज्ञाताऽहमिति भासते ॥

1.15 किमप्रकाशरूपत्वात् प्रकाशमनुरुध्यते ।  
व्यवहाराय नीलादिराहोस्वित्तदभेदतः ॥

1.16 इति सन्दिह्यमानत्वान्नाभेदः शक्यनिर्णयः ।  
बोध्यस्थश्चैष नियमो न पुनर्बुद्धिबोद्धृगः ॥

1.17 अचित्त्वप्रतिबद्धश्च सर्वोऽपीन्द्रियगोचरः ।  
तेन नैन्द्रियिकं ज्ञानमात्मानं स्प्रष्टुमर्हति ॥

1.18 अपवृक्तस्य तु ज्ञानं हेत्वभावान्न संभवि ।  
नित्यत्वे नित्यमुक्तिः स्यादर्थवादास्तथोक्तयः ॥

1.19 धर्माधर्मावरुद्धं सन्मनो ज्ञानस्य साधनम् ।  
सति नित्येन्द्रियत्वेऽपि श्रोत्रवत् करणत्वतः ॥

1.20 सर्वस्यार्थस्य तद्वित्तेः साक्षी सर्वत्र संमतः ।  
आत्मैवास्तु स्वतःसिद्धः किमनेकैस्तथाविधैः ॥

## वित्तिखतस्सिद्धावप्यात्मनस्तदनपेक्षप्रकाशत्वं

1.21 किंच- यो यस्य साक्षी तेनैव तस्य सिद्धिर्न लौकिकी ।  
अर्थस्येवार्थवित्तेरप्यात्मा साक्षी हि लक्ष्यते ॥

## आत्मस्वयंप्रकाशत्वं

1.22 सजातीयस्वसाध्यार्थनिरपेक्षात्मसिद्धयः ।  
सर्वे पदार्थास्तेनात्मा निरपेक्षस्वसिद्धिकः ॥

## आत्मनिनित्यचैतन्यस्थापनम्
1.23 तदेवंचित्स्वभावस्य पुंसः स्वाभाविकी चितिः ।  
नानापदार्थसंसर्गात् तत्तच्चित्तत्व मश्नुते ॥

## नित्यचैतन्यस्थापनारम्भः

1.24 अत्राहुरात्मतत्त्वज्ञाः स्वतश्चैतन्यमात्मनः ।  
स्वरूपोपाधिधर्मत्वात्प्रकाश इव तेजसः ॥

1.25 चैतन्याश्रयतां मुक्त्वा स्वरूपं नान्यदात्मनः ।  
यद्धि चैतन्यरहितं न तदात्मा घटादिवत् ॥

1.26 चितिशक्त्या न चात्मत्वं मुक्तौ नाशप्रसङ्गतः ।  
बोधेनैवान्यतो भेदे व्यर्था तच्छक्तिकल्पना ॥

1.27 यतः स्वतस्सतो बोधादृते पुंसो यथोदितम् ।  
तमः स्वापादिकालीनं न सिध्येद्धेत्वसिद्धितः ॥

## आत्मप्रकाशस्यस्वरूपप्रयुक्तत्वानुमानं
1.28 स्वतःसिद्धप्रकाशत्वमप्यस्य ज्ञातृभावतः ।  
अज्ञातृत्वेन हि व्याप्ता परायत्तप्रकाशता ॥

## द्वित्वादेरपेक्षाबुद्धिनाशानाश्यत्वं

1.29 न च सङ्ख्यादिनिदर्शनेनात्र प्रत्यवस्थानं युक्तम्;

असिद्धत्वेन नाशस्य सङ्ख्याया बुद्धिनाशतः ।  
एकसङ्ख्येव सङ्ख्यात्वादन्याऽप्याद्रव्यभाविनी ॥

1.30 सर्वा ह्येकाश्रया सङ्ख्या नित्यानित्यार्थवर्तिनी ।  
यावदाश्रयसत्येव संमता सर्ववादिनाम् ॥

1.31 द्वित्वादिका परार्धान्ता सङ्ख्या याऽनेकवर्तिनी ।  
साऽपि सङ्ख्यात्वसामान्ये सति कस्मान्न तादृशी ॥

1.32 किंच-संङ्ख्यैकता विरुद्धत्वात् द्विसङ्ख्येवान्यसङ्ख्यया ।  
एकं द्वाविति न ह्यस्ति सामानाधिकरण्यधीः ॥

## द्वित्वादिप्रत्यक्षसार्वदिकत्वापत्तिपरिहारः

1.33 आपेक्षिकत्वात् द्वित्वादेः प्रतियाेग्यनवग्रहात् ।  
बुभुत्सोपरमाच्चापि सत्या एवानवग्रहः ॥

1.34 नातीतानागते बुद्धेर्दूरे भवितुमर्हतः ।  
बुद्ध्या प्रकाशमानत्वाद्बुद्धिबोद्धृस्वरूपवत् ॥

1.35 नित्यत्ववादिनः शब्दा निर्भागव्योगमवर्तिनः ।  
श्रावणाश्चेत्यभिव्यक्तिनियमे नास्ति कारणम् ॥

1.36 देशैक्ये ग्राहकैक्ये च व्यञ्जकैक्यं हि दर्शितम् ।  
तदभावात्प्रयत्नोत्थमारुतः कारणं ध्वनेः ॥

1.37 अत एव च नानात्वं प्रत्युच्चारणमिष्यताम् ।  
कृतस्य कारणायोगाद्धेतुपौष्कल्यभेदतः ॥

1.38 किञ्चोदात्तानुदात्तत्वदीर्घत्वह्रस्वतादयः ।  
गादिस्था युगपद्गान्तो न भिन्ध्युः स्वाश्रयान् कथम् ॥

1.39 स्थानैक्यायातसादृश्यात् प्रत्यभिज्ञाऽपि नैक्यतः ।  
प्रदीपप्रत्यभिज्ञेव ज्ञापिता भेदहेतवः ॥

1.40 भवत्वनुभवादूरं दूरादन्यद्विरोधि वा ।  
तद्भावश्च प्रकाशत्वं किमत्र बहु जल्प्यते ॥

1.41 अतो यथोक्तनीत्याऽऽत्मा स्वतश्चैतन्यविग्रहः।  
ज्ञानस्वभाव एवान्यत्करणैः प्रतिपद्यते ॥

1.42 स्वरूपोपाधयो धर्मा यावदाश्रयभाविनः ।  
नैवं सुखादि बोधस्तु स्वरूपोपाधिरात्मनः ॥

1.43 एवमात्मा स्वतःसिद्ध्यन्नागमेनानुमानतः ।  
योगाभ्यासभुवा स्पष्टं प्रत्यक्षेण प्रकाश्यते ॥

1.44 अर्थक्रियासु भावानां कर्तृत्वस्य द्वयी गतिः।  
क्रमेण युगपद्वेति न विधान्तरसंभवः ॥

**इति श्रीमद्विशिष्टाद्वैतसिद्धान्तप्रवर्तनधुरन्धरपरमाचार्य-श्रीभगवद्यामुनमुनिसमनुगृहीते सिद्धित्रये आत्मसिद्धिः ॥**


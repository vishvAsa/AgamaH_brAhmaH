+++
title = "34 पूर्वविकल्पाधिकरणम्"

+++
पूर्वविकल्पः प्रकरणात्स्यात्क्रियामानसवत् ॥44॥ अतिदेशाच्च ॥45॥ विद्यैव तु निर्धारणाद्दर्शनाच्च ॥46॥ श्रुत्यादिबलीयस्त्वाच्च न बाधः ॥47॥ अनुबन्धादिभ्यः प्रज्ञान्तरपृथक्त्ववदृष्टश्च तदुक्तम् ॥48॥ न सामान्यादप्युपलब्धेर्मृत्युवन्नहि लोकापत्तिः ॥49॥ परेण च शब्दस्य ताद्विध्यं भूयत्स्वात्त्वनुबन्धः ॥50॥   
प्रकरणाद्बलीयसा वाक्येन नारायणानुवाकस्य सर्वविद्यासाधारण्यमुक्तम् । इह प्रकरणस्य बाधकाभावात् मनश्चितादयः क्रियामयक्रत्वनुप्रवेशिन इति प्रत्यवस्थानात्सङ्गतिः । वाजसनेयके अग्निरहस्यब्राह्मणे मनश्चितादयोऽग्नयस्समाम्नाताः । 'षट्त्रिंशतं सहस्राण्यपश्यदात्मनोऽग्नीन्मनोमयान्मनश्चित इति च । पुरुषस्य शतसंवत्सरमित आयुषि षट्त्रिंशत्सहस्राणि दिनानि । तत्रैकस्मिन्दिने यावती मनोवृत्तिः तस्या एकैकाग्नित्वे सति मनश्चितोऽग्नयः प्रत्येकं षट्त्रिंशत्सहस्राणि सम्पद्यन्ते । एवं वाक्चितादयोऽपि वाग्व्यापारादिरूपाग्नयः प्रत्येकं षट्त्रिंशत्सहस्राणि सम्पद्यन्ते । तत्र कर्मचितो वागिंद्रियातिरिक्तकर्मेन्द्रियव्यापाराः देहव्यापारा वा । अग्निचितो जाठराग्निव्यापाराः । एते मनश्चितादयः साम्पादिकाग्नयः किं क्रियामयक्रत्वन्वयिन उत विद्यामयक्रत्वन्वयिन इति विद्यामयक्रतुविधिकल्पनया तत्र श्रुतिलिंगवाक्यैर्मनश्चितादीनां विनियोगसत्त्वासत्त्वाभ्यां संशये, तत्र पूर्वपक्षः - प्राक् 'असद्वा इदमग्र आसी'दित्यादिनेष्टकचितोऽग्निः प्रकृतः । तेनाव्यभिचरितक्रतुसम्बन्धिनोपस्थापितः क्रियामयः क्रतुरिति तस्याङ्गभूता एते मनश्चितादयः स्युः । न तु विद्यामयक्रतोः । तद्विध्यश्रवणेन तस्यैवाभावात् । 'मनसैवाचीयन्त मनसैषु ग्रहा अगृह्यन्त मनसास्तुवत मनसाशंसन् यत्किंचिद्यज्ञे कर्म क्रियते यत्किंच यज्ञीयं कर्म मनस्यैव तेषु मनोमयेषु मनश्चित्सु मनोमयं क्रियत' इति अस्मिन् विद्यामयानि क्रत्वङ्गान्येव हि श्रूयन्ते । न च विद्यामयः क्रतुविधिः कल्प्यः । कल्पकाभावात् । ननु 'ते हैते विद्याचित एवे'ति निर्धारणश्रुत्या 'विद्यया हैवैत एवंविदश्चिता भवन्ती'ति च विवृतया विद्यामयक्रत्वन्वयोऽवसीयते । विद्यारूपत्वस्य सिद्धत्वेनावक्तव्यतया तस्या विद्यामयक्रत्वन्वयबोधनार्थत्वात् । तानि हैतान्येवंविदे सर्वदा सर्वाणि भूतानि चिन्वन्त्यपि स्वपत इति लिंगेनाप्यवसीयते । विद्यावते सर्वभूतैः क्रियमाणं सर्वकालव्यापिचयनं परिमितकर्तृकालयुक्तक्रियामयेष्टकचितकार्यद्वारेण क्रत्वनुप्रवेशमलभमानं विद्यामयक्रत्वनुप्रवेशे लिंगं भवति । एवंविदे चिन्वन्तीति पुरुषसम्बन्धप्रितपादकेन वाक्येनापि तथाऽवसीयते । श्रुतिलिंगाभ्यां क्रियामयक्रत्वङ्गत्वे वारिते पुरुषसम्बन्धस्य विद्यामयक्रत्वङ्गत्वद्वारेण निर्वाह्यत्वात् क्रत्वर्थत्वे पुरुषसम्बन्धाभावादिति चेत् । मैवम् । आर्थवादिकश्रुतिलिंगवाक्यानां विद्यामयक्रतुविधिकल्पनया प्रकरणप्राप्तक्रत्वनुप्रवेशबाधकत्वायोगात् । अतोऽबधारणादिकं बाह्यसाधनानपेक्षापरत्वादिना कथञ्चिन्निरुह्यम् । ननु प्रकरणे इष्टकचितेऽग्नौ समर्पिते तदवरुद्धे क्रतौ कथं विद्यामयस्याग्नेरवकाश इति चेत्, तेन विकल्पो भविष्यति । नन्वेककार्याणां विकल्पः । नचेष्टकचितस्याग्नेः कार्यमाहवनीयधारणं विद्यामयोग्निः कर्तुं शक्नोतीति चेत् उच्यते । नाग्निः क्रत्वंगम् । किं तु गोदोहनवत् फलार्थगुणः । 'अभागिप्रतिषेधा'दित्यर्थवादाधिकरणसूत्रे वार्तिककारैः 'पशुकामश्चिन्वीते' ति श्रुतिमुदाहृत्य तथा निर्णीतत्वात् । तथा च क्रियामयाग्नेः कार्यं पशुफलं विद्यामयाग्निनापि भवितुमर्हतीति न विकल्पानुपपत्तिः । तथाऽपि मानसस्य विद्यामयाग्नेः कथं क्रियामयक्रत्वंगत्वमिति चेत् मानसग्रहवदिति ब्रूमः । तथा हि - द्वादशाहे दशमेऽहनि 'अनया त्वा पृथिव्या पात्रेण समुद्रं रसया प्रजापतये त्वा जुष्टं गृह्णामी'ति मन्त्रग्राह्यः पृथिवीपात्रत्वादिध्यानयुक्तो मानसग्रहः श्रूयते । स च 'पत्नीसंयाज्यमानसाय प्रसर्पन्ती'ति विहितो दशमस्याह्नोऽङ्गमिति पूर्वतंत्रे व्यवस्थापितम् । तथैव विद्यामयस्याग्नेः क्रियामयक्रत्वंगत्वं घटत इति न काचिदनुपपत्तिः । अपि च 'तेषामेकैक एव तावान् यावानसौ पूर्व' इति मनश्चितादीनां मध्ये एकैक एव विद्यामयोऽग्निः पूर्वप्रस्तुतेष्टकचिताग्निसमानवीर्य इति अतिदेशोऽपीष्टकचिताग्न्येककार्यत्वेन क्रियामयक्रत्वनुप्रवेशं गमयति । तस्मात् क्रियामयक्रत्वंगान्येव मनश्चितादय इति । एवं प्राप्ते सिद्धान्तः - अवधारणादिभिर्मनश्चितादयो विद्यामयक्रत्वङ्गानि। न च बाह्यसाधनानपेक्षमवधारणम्। विद्याबाह्यानपेक्षत्वस्य स्वतस्सिद्धत्वेन तद्विषयत्वे वैयर्थ्यात्। न तु विद्यामयक्रतोरसिद्धिः । श्रुतविध्युद्देशानामर्थवादानामन्यार्थदर्शनरूपत्वेपि अश्रुतविध्युद्देशेषु मानसस्तोत्रशस्त्रादिषु 'वचनानि त्वपूर्वत्वा'दिति न्यायात् विधिकल्पनावश्यम्भावेन तत एव तदंगस्य विद्यामयक्रतोरपि कल्प्यत्वात् । सोमे वचनाद्भक्षो न विद्यत इति । पूर्वतन्त्राधिकरणे हि सोमे शेषभक्षो नास्ति वचनाभावात् । 'सर्वतः परिहारमाश्विनं भक्षयती'त्यादिवचनानां गुणविधानार्थत्वात् । न च गुणविधानस्य भक्षणविधिमन्तरेणानुपपत्तिः । तस्यैच्छिकभक्षणाश्रयत्वोपपत्तेः । 'प्राङ्मुखोन्नानि भुञ्जीते'त्यादिवचनविधेयदिङ्नियमादीनामैच्छिकभोजनाद्याश्रयत्वदर्शनात् इति पूर्वपक्षं कृत्वा विशिष्टविधिरूपाण्येव तानि भक्षणस्याप्यपूर्वत्वा'दिति सूत्रेण सिद्धांतितम् । किंच स्तोत्रशस्त्रादिवत् भक्षणादिकमपि मानसमिह विधेयं 'यत्किंचन यज्ञे कर्म क्रियते यत्किं च न यज्ञीयं कर्मे'ति द्विरुक्त्या यज्ञानुबन्धि यद्गुणजातं तस्य सर्वस्यापि ग्रहणात् । तेन भक्षणयुक्तफलचमसवदभिषवयुक्तपूतीकवच्च क्रत्वर्थं भवत् कथं वारणीयम् । नच तैर्विकल्पसम्भवः । मानसभक्षणस्य क्रियामयकार्यत्वाभावात् । तस्माद्यथा दहरविद्यादि क्रियामयात्क्रतोः पृथग्भूतं तथा यज्ञानुबन्धिभिर्विद्यामयग्रहस्तोत्रशस्त्रादिभिर्विद्यामयः क्रतुरनुवादसरूपविधिकल्प्योऽवगम्यमानः पृथग्भूतः । न च तस्य फलाश्रवणाद्वैयर्थ्यम् । 'इत्यतिदेशेनेष्टकचितस्याग्नेः स्वक्रतुद्वारेण यत्फलं तदेव मनश्चितादीनामिष्टकचिताग्निसाम्यावगमात्तद्वत्क्रियानुप्रवेशः । यतः कुतश्चित्साम्यादतिदेशोपपत्त्या सर्वसाम्यानपेक्षणात् । न हि मनश्चिदादिब्राह्मणात् पूर्वब्राह्मणे 'स एष एव मृत्यु'रित्यादित्ये मृत्युशब्दो यत्किंचित्संहर्तृत्वमादित्यस्याप्यस्तीति तावन्मात्रेणापर्याप्तस्तस्य मृत्युलोकावस्थितिमप्यपेक्षते । नन्विह यदि विद्यामयः क्रतुर्विवक्षितः, तदंगत्वं च मनश्चितादीनां, तदाऽग्रे बृहदारण्यक एवैतदाम्नानं स्यात् । न त्वग्निरहस्ये । अतोऽग्निरहस्याम्नानात् प्रकृतक्रियामयक्रत्वंगतावगम्यत इति चेत् । नायं नियमः, यद्बृहदारण्यक एव विद्यानामाम्नानमिति परेण ब्राह्मणेन 'अयं वाव लोक' इति चितेऽग्नौ पृथिवीदृष्टिविधानस्य 'अश्मन्नूर्जमिति परिषिंचती'ति विहिताग्निपरिषेचनजले समुद्रजलदृष्टिविधेः मनुष्या यजुष्मत्य इष्टका इत्यादिनाऽग्न्यनुबन्धिषु भूलोकानुबंधिवस्तुविशेषदृष्टिविधीनां च दर्शनात् । एवं विद्यानामप्यग्निरहस्ये समाम्नानं मनश्चिदादिसंपादनीयानामग्न्यंगानां भूयस्त्वात् । सांगेष्टकचिताग्निसमाम्नानसन्निधानेन हि तेषामवगमे बुद्धिसौकर्यं भवति । अतस्तत्सन्निधाने मनश्चिताद्यनुबन्धः इति ॥   
संग्रहकारिके ।   
प्रस्तुतेष्टकचितेन हि क्रतौ धीपदं यदि मनश्चिदादिकः । अङ्गभावमयति क्रियामये द्वादशाहइव मानसग्रहः ॥   
अस्य तावदवधारणादिकं वारयत्यनुमितां क्रियाङ्गताम् । धीमयः क्रतुरिहास्ति कल्पितस्तेन सोऽयमयते तदङ्गताम् ॥  
॥ इति पूर्वविकल्पाधिकरणम् ॥20॥
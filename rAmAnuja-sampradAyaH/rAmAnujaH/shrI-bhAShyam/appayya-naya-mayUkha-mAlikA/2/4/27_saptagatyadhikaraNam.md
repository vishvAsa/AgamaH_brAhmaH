+++
title = "27 सप्तगत्यधिकरणम्"

+++
सप्त गतेर्विशेषितत्वाच्च ॥4॥ हस्तादयस्तु स्थितेऽतो नैवम् ॥5॥   
वियदादिवदुत्पत्तिमत्त्वेन सिद्धानामिन्द्रियाणां संख्याविशेषश्चिन्त्यत इति संङ्गतिः । 'किमिन्द्रियाणि सप्त, उत एकादशे' ति श्रुतिविप्रतिपत्तेस्संशये पूर्वपक्षः । सप्तैव । इह परत्र च जीवेन सह सप्तानामेव हि गतिः श्रूयते । 'सप्त प्राणाः प्रभवन्ति तस्मात् सप्तार्चिषस्समिधस्सप्त जिह्वाः । सप्त इमे लोका येषु चरन्ति प्राणा गुहाशया निहितास्सप्त सप्ते' । वीप्सा पुरुषभेदाभिप्राया । विशेषिताश्च ते गतिमन्तः प्राणाः स्वरूपनिर्देशेन - 'यदा पञ्चावतिष्ठन्ते ज्ञानानि मनसा सह । बुद्धिश्च न विचेष्टेत तामाहुः परमां गति'मिति । अत्र हि ज्ञानसाधनानि चक्षुरादीनि पञ्च मनो बुद्धिश्चेति सप्तैवेदन्तयेन्द्रियाणि निर्दिष्टानि । परमां गतिमिति परमगतिरूपमोक्षसाधनं योगमाहुरित्यर्थः । 'यानि त्वष्टौ ग्रहाः अष्टावतिग्रहाः, सप्त वै शीर्षण्याः प्राणाः द्वाववाञ्चौ, नव वै पुरुषे प्राणा नाभिर्दशमी, दश वै पशोः प्राणा आत्मैकादश' इत्याद्यष्टाद्यधिकसंख्याश्रवणं तदन्येषामपि किंचित्किंचिज्जीवोपकारकत्वमात्रेण इन्द्रियत्वोपचारात् नाभिवत् । न हि नाभिरंध्रमिन्द्रियम् । इन्द्रियाणि तु सहगतिमन्ति सप्तैव । न्यूनाधिकसंख्याश्रवणे च न्यूनसंख्याग्रहणं न्याय्यम् । लाघवात् । अधिकसंख्याग्रहणे न्यूनसंख्यानां तत्रान्तर्भावात् सर्वाबाधो भवतीत्यधिकसंख्याग्रहणमेव न्याय्यमिति चेन्न । तथा सति वागादिपञ्चकाहङ्कारचित्ताभ्यां सह क्वचिच्चतुर्दशेन्द्रियाणि श्रूयन्त इति चतुर्दशसंख्याग्रहणापत्त्या एकादशेति नियमाभावप्रसङ्गादिति ।   
सिद्धान्तस्तु - हस्तादीनामपि शरीरस्थिते जीवे कार्यभेदेन तद्भोगोपकरणत्वात्, ज्ञानेंन्द्रियाणि पञ्च, कर्मेन्द्रियाणि पञ्च, मनश्चेत्येकादशेन्द्रियाणीत्येवं मन्तव्यम् । अतो 'दशेमे पुरुषे प्राणा आत्मैकादश, एकादशं मनश्चे'त्यादिश्रुतिस्मृतिसिद्धेन्द्रियसंख्या व्यवस्थितैव । नानाविधसंख्याश्रवणे कार्यानुसारेण संख्यानियमनमेव हि युक्तम् । नानाविधावदानसाधनश्रवणे सामर्थ्यानुसारेणावदेयनियमनमिव । तदधिकसंख्यावादास्तु मनोवृत्तिभेदाभिप्रायाः । महदनुगृहीतं मनः अध्यवसायं, अहङ्कारानुगृहीतं मनः अभिमानं, पूर्वसंस्कारानुगृहीतं मनः चिन्तां चकारेति मन एवाध्यवसायादिरूपवृत्तिभेदोपहितं बुद्ध्यहङ्कारचित्तशब्दैरभिधीयत इति । न्यूनसंख्याश्रवणानि तु तत्र तत्र विवक्षितगमनादिकार्यविशेषाभिप्रायाणि । योगदशायां कर्मेन्द्रियेभ्योऽपि ज्ञानेन्द्रियाणां यत्नेन वशीकर्तव्यत्वरूपमस्ति प्राधान्यं तदभिप्राया 'यदा पञ्चावतिष्ठन्त' इति स्मृतिः । 'सप्त वै शीर्षण्याः प्राणा' इति सप्तानां शीर्षण्यत्वरूपमस्ति प्राधान्यम्, तदभिप्राया 'सप्त प्राणा' इति श्रुतिः गतिश्रुतिश्च । एकादशानामपि गतिश्रुतिरस्त्येव । 'दशेमे पुरुषे प्राणाः आत्मैकादशः ते यदाऽस्मान्मर्त्याच्छरीरादुत्क्रामन्ती' त्यादिका । अतो एकादशेन्द्रियाणीति सिद्धम् ॥   
सङ्ग्रहकारिका ॥ सप्त प्राणा युक्ताः सप्तानामेव गतिकथनात् । मैवं सह हस्ताद्यैः एकादशकार्यभेदात्स्युः ॥   
इति सप्तगत्यधिकरणम् ॥
+++
title = "श्रीभाष्यम् 04-04-02 अविभागेनदृष्टत्वाधिकरणम्"

+++


**श्रीशारीरकमीमांसाभाष्ये अविभागेनदृष्टत्वाधिकरणम्**

## अधिकरणार्थः – मुक्तस्य मोक्षदशायां स्वानुभवः, स्वात्मभूतपरमात्मापृथग्भावेनेति निरूपणम्

**५२७. अविभागेन दृष्टत्वात् ॥ ४–४–४ ॥**

## विचारोपयोगी विषयगर्भः संशयः

किमयं परं ज्योतिरुपसम्पन्नः सर्वबन्धविनिर्मुक्तः प्रत्यगात्मा स्वात्मानं परमात्मनः पृथग्भूतमनुभवति, उत तत्प्रकारतया तदविभक्तम् – इति विशये

## पूर्वः पक्षः

**सोऽश्नुते सर्वान् कामान् सह ब्रह्मणा विपिश्चता** (तै.आन.१.२) **यदा पश्यः पश्यते रुक्मवर्णं कर्तारमीशं पुरुषं ब्रह्मयोनिम्। तदा विद्वान् पुण्यपापे विधूय निरञ्जनः परमं साम्यमुपैति** (मु.३.१.३) **इदं ज्ञानमुपाश्रित्य मम साधर्म्यमागताः। सर्गेऽपि नोपजायन्ते प्रलये न व्यथिन्त च** (भ.गी.१४.२) इत्यादिश्रुतिस्मृतिभ्यां मुक्तस्य परेण साहित्यसाम्यसाधर्म्यावगमात् पृथग्भूतमनुभवति-

## सूत्रतः सिद्धान्तार्थः

इति प्राप्त उच्यते – अविभागेन – इति । परस्माद्ब्रह्मणः स्वात्मानमविभागेनानुभवति मुक्तः। कुतः? दृष्टत्वात् – परब्रह्मोपसम्पत्त्या निवृत्ताविद्यातिरोधानस्य याथातथ्येन स्वात्मनो दृष्टत्वात् । स्वात्मनः स्वरूपं हि **तत्त्वमसि** (छा.६.८.७) **अयमात्मा ब्रह्म** (बृ.उ.६.४.५) **ऐतदात्म्यमिदं सर्वं** (छां.६.८.७) **सर्वं खल्विदं ब्रह्म** (छा.३-१४-१) इत्यादिसामानाधिकरण्यनिर्देशैः **य आत्मनि तिष्ठन्नात्मनोऽन्तरो यमात्मा न वेद यस्याऽत्मा शरीरं य आत्मानमन्तरो यमयति स त आत्माऽन्तर्याम्यमृतः** (बृ.५.७.२२) **अन्तः प्रविष्टश्शास्ता जनानां सर्वात्मा** (तै.आ.१.३.२१) इत्यादिभिश्च परमात्मात्मकं तच्छरीरतया तत्प्रकारभूतमिति प्रतिपादितम्; **अवस्थितेरिति काशकृत्स्नः** (शारी.१.४.२२) इत्यत्र। अतोऽविभागेन अहं ब्रह्मास्मि इत्येवानुभवति।

## साम्यादिशब्दतात्पर्यम्

साम्यसाधर्म्यव्यपदेशो ब्रह्मप्रकारभूतस्यैव प्रत्यगात्मनः स्वरूपं तत्सममिति देवादिप्राकृतरूपप्रहाणेन ब्रह्मसमानशुद्धिं प्रतिपादयति। सहश्रुतिस्त्वेवंभूतस्य प्रत्यगात्मनः प्रकारिणा ब्रह्मणा सह तद्गुणानुभवं प्रतिपादयतीति न कश्चिद्विरोधः। ब्रह्मप्रकारतया तदविभागोक्तेर्हि
**सङ्कल्पादेव तच्छ्रुतेः** (शारी.४.४.८) इत्यादि न विरुध्यते, **अधिकन्तु भेदनिर्देशात्** (शारी.२.१.२२) **अधिकोपदेशात्** (शारी.३.४.८) इत्यादि च ॥४॥

**इति श्रीशारीरकमीमांसाभाष्ये अविभागेनदृष्टत्वाधिकरणम्॥२॥**



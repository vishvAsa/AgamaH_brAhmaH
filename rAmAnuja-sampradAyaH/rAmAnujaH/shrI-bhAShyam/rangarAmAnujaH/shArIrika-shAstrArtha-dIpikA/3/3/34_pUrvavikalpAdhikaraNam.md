+++
title = "34 पूर्वविकल्पाधिकरणम्"

+++
॥ पूर्वविकल्पः प्रकरणात्स्यात् क्रियामानसवत् ॥   
तत्र मनश्चितादयो विद्यामयाग्नयः क्रियामयक्रत्वंगतया क्रिया । एवं एषाञ्च विहितानां फलाकांक्षायां पूर्वत्र 'असद्वा इदमग्र आसी'दितीष्टकचिताग्नेः प्रस्तुतत्वात् तस्य च क्रत्वव्यभिचारित्वेन क्रतूपस्थापकत्वात् तेन च क्रतोस्सन्निहिततया सन्निहितेन क्रतुना एकवाक्यतैव कल्प्यते । न च तस्य क्रतोरिष्टकचिताग्न्यवरुद्धत्वात् कथं तत्र विद्यामयस्य मनश्चितादेरग्नेस्समावेश इति वाच्यम् । विकल्पेन समावेशोपपत्तेः । नचैककार्यत्व एव विकल्पः स्यात्, नहीष्टकचिताग्नेः विद्यामयैर्मनश्चितादिभिः कर्तुमशक्यत्वादिति वाच्यम् । 'अभागिप्रतिषेधा'दिति सूत्रे वार्तिके 'पशुकामश्विन्वीते'त्यग्नेः पश्वर्थत्वश्रवणात् पश्वादिलक्षणफले विद्यामयस्यापि साधनत्वसंभवात् विकल्पोपपत्तेः । न च विद्यारूपस्य क्रियांगत्वं न दृष्टमिति वाच्यम् । द्वादशाहे दशमेऽहनि अविवाक्यनामके विहितस्य मानसग्रहस्य विद्यामयस्यापि क्रियामयक्रत्वंगत्वदर्शनात् ॥॥ अतिदेशाच्च ॥   
'तेषामेकैकएव तावान्यावानसौ पूर्व' इति विद्यामयेषु मनश्चितादिषु इष्टकचिताग्निकार्यातिदेशात् तद्वदेव क्रियामयक्रतूपकारका इति प्राप्त उच्यते -॥ विद्यैव तु निर्धारणाद्दर्शनाच्च ॥   
मनश्चितादिः विद्यैव विद्यामयक्रत्वंगभूतेत्यर्थः । विद्यारूपत्वस्य पूर्वपक्षेऽपि सत्वेन तस्यासाधनीयतया विद्याशब्दस्य विद्यामयक्रतुशेषत्वार्थकत्वस्यैव युक्तत्वात् । निर्धारणात् विद्याचित एवेति निर्धारणादित्यर्थः । विद्यामयानामेव मनश्चितादीनां विद्याचित एवेत्युक्तिश्शेषिणोऽपि विद्यामयत्वमेव, न क्रियामयत्वमिति प्रतिपादयति । नच विद्यामय एव क्रतुरित्यत्र न दृश्यत इति वाच्यम् । यत्किंच यज्ञे कर्म क्रियते यत्किंच यज्ञीयं कर्मेति वाक्येन यज्ञानां तदङ्गानाञ्च मनोमयत्वप्रतिपादनेन विद्यामयक्रतोर्दर्शनाच्च विद्यामयक्रतुशेषत्वमेवेत्यर्थः ॥ननु 'यत्किंच यज्ञे कर्म क्रियते यत्किंच यज्ञीयं कर्म मनसैव तेषु तन्मनोमयेषु मनश्चित्सु मनोमयः क्रियते' इत्यत्र विद्यामयक्रतुप्रतीतावपि विध्यश्रवणात् न विद्यामयक्रतुशेषता, अपि तु पूर्वप्रस्तुतेष्टकचित्यग्न्युपस्थितत्वात्तच्छेषतैव उचिता, अतो विद्यामयक्रतुशेषता वाध्यत इत्यत्राह -   
॥ श्रुत्यादिबलीयस्त्वाच्च न बाधः ॥   
श्रुतिलिंगवाक्यानां प्रकरणात् बलीयस्त्वेन श्रुत्याद्यवगतस्य विद्यामयक्रत्वन्वयस्य प्रकरणेन न बाधः कर्तुं शक्यते । 'विद्यया हैवेति एवंविदश्चिता भवन्ती'ति वाक्यगता विद्ययेति तृतीया श्रुतित्वेन विवक्षिता । न तु तृतीयायाश्शेषत्वश्रुतित्वेऽपि न शेषित्वश्रुतित्वम्, अतो विद्ययेति तृतीयाश्रुत्या न विद्यामयक्रतोश्शेषित्वं प्रतिपादयितुं शक्यत इति चेत्तर्हि 'ते हैते विद्याचित एव विद्यया हैवैते एवंविदश्चिता भवन्ती'ति वाक्यद्वयगत एवकारः श्रुतित्वेन विवक्षितोऽस्तु । ततश्चैवकारश्रुत्या विद्याव्यतिरिक्तक्रियामयक्रतुशेषत्वे व्युदस्ते विद्यामयक्रतुशेषत्वमर्थात् सिध्यति । तथा 'तान् हैतानेवंविदे सर्वाणि भूतानी'ति सर्वभूतसर्वकालव्यापिचयनस्य मनसा सम्पाद्यस्य परिमितकर्तृकक्रियामयक्रत्वनुप्रवेशासामर्थ्यात् सामर्थ्यलक्षणलिंगविरोधेन क्रियामयक्रत्वनुप्रवेशे व्युदस्ते विद्यामयक्रतुशेषत्वं सिध्यति । तथा 'एवंविदे सर्वाणि भूतानि विचिन्वन्ती'ति विद्यासमभिव्याहाररूपवाक्यवशादपि विद्यामयक्रतुशेषत्वसिद्धिः ॥ननु एवंविद इति चतुर्थीश्रुत्यैव विद्यायाश्शेषित्वावगमात् समभिव्याहारलक्षणवाक्यस्य विद्यामयक्रतुशेषत्वं कुतोऽभ्युपेयमिति चेत् 'एवंविद' इति चतुर्थीश्रुत्या विद्यावतश्शेषित्वबोधनेऽपि विद्यायाश्शेषित्वाबोधनेन वाक्येनैव विद्यामयक्रतोश्शेषत्वस्य बोधनीयत्वात् । ननु विद्यामयक्रतौ विध्यनुपलम्भात् कथं तच्छेषत्वमित्यत्राह -   
॥ अनुबंधादिभ्यः प्रज्ञान्तरपृथक्त्ववद्दृष्टश्च तदुक्तम् ॥   
यज्ञानुबन्धिग्रहस्तोत्रशस्त्रादीनां 'मनसाऽशंस'न्नित्यादिना आम्नातत्वात् तेषां च क्रत्वव्यभिचारित्वात् क्रियामयस्य च क्रतोरसंभवस्योक्तत्वात् विद्यामयक्रतुविधिरुन्नीयते । यथा 'स यदि सोमं बिभक्षयिषेत् न्यग्रोधस्तिभिनीराहृत्य तास्संपिष्य दधन्युन्मृज्य तमस्मै भक्षं प्रयच्छेत् न सोम'मित्यत्र यागार्थद्रव्यसंस्कारभक्षणसङ्गत्या स्तिभिनीचमसेषु यागान्वयकल्पनस्य दृष्टत्वात् । अनुबन्धादीत्यादिशब्देन श्रुत्यादयः पूर्वोक्ता गृह्यन्ते । प्रज्ञान्तरपृथक्त्ववत् । यथा प्रज्ञान्तरं दहरविद्यादिकं क्रियामयात् क्रतोः पृथग्भूतं श्रुत्यादिभिरवगम्यते, एवमनुबन्धादिभिर्विद्यामयः क्रतुः कल्प्यत इत्यर्थः । दृष्टश्चानुवादसरूपेषु कल्प्यमानो विधिः । तदुक्तं 'वचनानि त्वपूर्वत्वा'दिति ॥ननु 'तेषामेकैक एव तावान्यावानसौ पूर्व' इत्यतिदेशेन प्रकृतेष्टकचिताग्नितुल्यत्वावगमात् क्रियामयक्रत्वनुप्रवेशोऽवगम्यत इति चेत्तत्राह -   
॥ न सामान्यादप्युपलब्धेर्मृत्युवन्नहि लोकापत्तिः ॥   
नह्यतिदेशबलात् सर्वथा साम्यं वक्तव्यम् । येन क्रियामयक्रत्वनुप्रवेशस्स्यात् । स्वशेषिभूतक्रतुद्वारा फलजनकत्वरूपविवक्षितसामान्यमात्रेणाप्यतिदेश उपपद्यते । 'स एष एव मृत्युर्य एष एतस्मिन्मण्डले पुरुष' इत्यत्र संहर्तृत्वसामान्यविवक्षयाऽपि मृत्युशब्दः प्रयुक्तः । न तु सर्वथा साम्यं विवक्षित्वा । तथात्वे मृत्युवन्मण्डलपुरुषस्यापि मृत्युलोकप्राप्तिस्स्यात् । अतो विवक्षितसाधर्म्यमात्रेणापि 'तेषामेकैक" एव तावा'नित्यतिदेश उपपद्यते ॥॥ परेण च शब्दस्य ताद्विध्यं भूयस्त्वात्त्वनुबन्धः ॥   
परेण च ब्राह्मणेन अस्यापि मनश्चिताद्यभिधायिनश्शब्दस्य ताद्विध्यं तद्विधत्वं विद्यामयप्रतिपादकत्वम् अवगम्यते । परस्मिन् हि ब्राह्मणे 'अयं वाव लोक एषोऽग्निश्चितस्तस्याप एव परिश्रितो मनुष्या यजुष्मत्य इष्टका' इत्यारभ्य 'सर्वोऽग्निर्लोकंपृणामभिसंपद्यते स यो हैतदेवं वेद लोकंपृणामेनं भूतमेतत्सर्वमभिसंपद्यत' इति सर्वभूताभिसंपत्तिफलायाः क्रियामयक्रत्वनंगभूताया विद्यायाः प्रतिपादनदर्शनेन मनश्चितादीनां सांपादिकाग्नीनां न क्रियामयक्रत्त्वनुप्रवेशित्वम् । ननु मनश्चितादीनां क्रियानुबंधाभावे अग्निरहस्ये कर्मकांडेऽनुबंधः" किमर्थमित्यत्राह - 'भूयस्त्वात्त्वनुबंधः' । मनश्चितादिषु संपादनीयानामग्न्यंगानां भूयस्त्वात् तत्सन्निधाविहानुबंधः कृत इति स्थितम् ॥   
॥ इति पूर्वविकल्पाधिकरणम् ॥
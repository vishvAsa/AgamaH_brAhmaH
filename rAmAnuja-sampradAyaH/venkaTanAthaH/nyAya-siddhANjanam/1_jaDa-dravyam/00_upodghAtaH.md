+++
title = "00 उपोद्घातः"

+++
॥ श्रीः ॥  
श्रीमते हयवदनपरब्रह्मणे नमः ।  
श्रीमते रामानुजाय नमः ।  
श्रीमते निगमान्तमहादेशिकाय नमः ।  
श्रीमान्वेङ्कटनाथार्यः कवितार्किककेसरी । वेदान्ताचार्यवर्यो मे सन्निधत्तां सदा हृदि ॥  
श्रीमन्निगमान्तमहादेशिकैरनुगृहीतं  
॥ श्रीन्यायसिद्धाञ्जनम् ॥  
॥ जडद्रव्यपरिच्छेदः ॥  
श्रीमद्वेङ्कटनायकः श्रुतिशिरस्तात्पर्यपर्याप्तधीः लब्धार्थो वरदार्यपादरसिकाद्रामानुजाचार्यतः ।  
बालानामतिवेलमोहपटलावष्टम्भसीदद्दृशां सम्यक्तत्वनिरीक्षणाय तनुते सत्तर्कसिद्धाञ्जनम् ॥ १ ॥  
सदसद्भूमिकाभेदैस्तत्तत्सिद्धान्तनाटकैः । उपप्लुतस्य तत्त्वस्य शुद्ध्यर्थोऽयमुपक्रमः ॥ २ ॥  
यन्न्यायपरिशुद्ध्यन्ते सङ्ग्रहेण प्रदर्शितम् । पुनस्तद्विस्तरेणात्र प्रमेयमभिदध्महे ॥ ३ ॥
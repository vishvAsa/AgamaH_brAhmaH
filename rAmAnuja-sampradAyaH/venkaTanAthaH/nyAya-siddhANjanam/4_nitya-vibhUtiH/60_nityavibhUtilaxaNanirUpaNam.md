+++
title = "60 नित्यविभूतिलक्षणनिरूपणम्"

+++
अथ नित्यविभूतिपरिच्छेदः॥   
नित्यविभूतिलक्षणम् ॥ अथास्य नित्यविभूतिरुच्यते। त्रिगुणद्रव्यव्यतिरिक्तत्वे सति सत्त्ववत्त्वम् , स्वयंप्रकाशत्वे सति सत्त्ववत्त्वम् , तमोरहितत्वे सति सत्त्ववत्त्वम् , निश्शेषाविद्यानिवृत्तिदेशविजातीयान्यत्वम् , इत्यादि तल्लक्षणम् । \* आदित्यवर्णं तमसः परस्तात् , \* तेह नाकम् \* क्षयन्तमस्य रजसः पराके \* यो अस्याध्यक्षः परमे व्योमन् , \* तदक्षरे परमे व्योमन् \* सहस्रस्थूणे विमिते दृढ उग्रे इत्यादिभिस्तत्सिद्धिः । एवं च सति \* तद्विष्णोः परमं पदँ सदा पश्यन्ति सूरयः इत्यत्रापि व्यतिरेकनिर्देशबलात् स्वरूपा दे सिद्धे पदशब्दस्वारस्यात् , सदादृश्यत्वबलाच्च सदापश्यदनेकद्रष्टविशिष्टस्थानविशेषसिद्धिः । अगत्या च विशिष्टविधिः \* यदानेयोऽष्टाकपालः इतिवत् । प्रपञ्चितश्चायं स्थानविशेषो मोक्षधर्म \* एते वै निरयास्तात ! स्थानस्य परमात्मनः इत्यादिभिः । सा च विभूतिः केनचित्प्रदेशेनानन्ता, केनचित्त्ववच्छिन्ना। आनन्त्यतमःपरत्वयोः श्रुतयोरवर्जनीयत्वात् । आनन्त्यमात्रसाम्येऽप्यनन्तत्रिगुणादपीयमधिकतरा; न्यूनाधिकभाववचनात् , अनन्तत्वेऽपि]न्तेष्वेव मिथस्तारतम्यस्य सिद्धत्वात् । देशेऽपि निदर्शयामः । आदित्यादूर्ध्वमपि गगनदेशोऽनन्तः, भूमण्डलादनन्ततरः, पातालादनन्ततम इति । पादत्रिपादव्यपदेशश्च तदविषयोऽपि तद्देशतारतम्यस्यानुग्राहको भवति । अयं च विभागो न समचतुर्भागाभिप्रायः; \* बुद्ध्यर्थः पादवत् इत्युक्तत्वात् । अचेतना चेयम्; जीवेश्वरकोटिविलक्षणत्वात् । स्वयंप्रकाशा च । \* तत्रानन्दमया लोका भोगाश्चानन्दलक्षणाः, \* आनन्दं नाम तं लोकं परमानन्दलक्षणम् , \* तयो? परमव्योम निर्द्वन्द्वं सुखमुत्तमम् , \* षाड्गुण्यप्रसरो नित्यस्वाच्छन्द्यादेशतां गतः इत्यादिसामर्थ्यात् । तथा \* किमात्मिकैषा भगवतो व्यक्तिः इति प्रश्ने \* यदात्मको भगवान् इति च सामान्यत उत्तरे कृते, पुनः \* किमात्मको भगवान् इति प्रश्ने \* ज्ञानात्मकः इत्याद्युत्तरमुक्तम् । अतो दिव्यमङ्गलविग्रहस्य ज्ञानात्मकत्वात्तद्दव्यात्मिकायाः सर्वस्या नित्यविभूतेर्ज्ञानात्मकत्वमुचितम् । ज्ञानात्मकत्वं चात्र स्वयंप्रकाशत्वमेव । ज्ञानत्वेऽप्यात्मवदस्यानिर्विषयत्वाकर्तृत्वे युक्ते । परस्मै भासमानत्वाच्च धर्मभूतज्ञानवत् पराक्त्वमुपपन्नम् । सुषुप्त्यादिकाले धर्मभूतज्ञानवद्वन्धकाले सा न प्रकाशते । तदा तु तद्वदेव ज्ञानविषयतयैव तत्सिद्धिः । बन्धरहितानां मतिवैभवे सत्यपि सा तन्निरपेक्षा; आत्मस्वरूपवत् । ज्ञानविषयत्वेऽपि स्वयंप्रकाशत्वमप्यन्यत्राप्यभ्युपगतम् । एके तु निरतिशयदीप्तियोगात् ज्ञानावारकत्वाभावादेश्च स्वयंप्रकाशत्वज्ञानत्वादिव्यपदेशः; अत्यन्तानुकूलरूपरसगन्धादियोगाचानन्दसुखादिव्यपदेश इत्याहुः ॥  
इयं च पञ्चोपनिषत्प्रतिपाद्यपञ्चभूतेन्द्रियमयी नित्यमुक्तेश्वराणामिच्छानुरूपशरीरेन्द्रियप्राणविषयरूपेणावतिष्ठते । त्रिगुणवदियमपि चतुर्विंशतितत्त्वात्मिकेति केचित् । तथाऽपि न तत्त्वानां प्रकृतिविकृतिभावः । दिव्यमङ्गलविग्रहादेनित्यत्वश्रवणात् । अप्राकृतानामपि महदानीनां सद्भाव आकाशादिवत् । न हि आकाशाद्युपात्तास्तत्र वाय्वादयः । तत्र च शरीरादीनां संस्थानादीनि प्रायशः प्राकृततुल्यानि । शरीराणां शुभाश्रयादीनां पाण्यादिमत्त्वश्रवणात् तत्रेन्द्रियसद्भावसिद्धिः । चक्षुरादिशब्दानां च प्रयुक्तानां गोलकादावमुख्यत्वात् । \* इन्द्रियच्छिद्रविधुरा द्योतमानाश्च सर्वशः इत्यादिवचनमुत्सर्गापवादनयेन कर्मकृतेन्द्रियप्रतिक्षेपपरम्; \* अशरीरं वाव सन्तम् इत्यादिषु कर्मकृतशरीरादिप्रतिषेधवत् । \* अभावं बादरिः इत्यधिकरणे \* किं मुक्तस्य देहेन्द्रियाणि सन्ति इति चिन्तितत्वाद्भतेन्द्रियरूपषोडशतत्फलसद्भावी भाष्यकारैरेव सूचितः । भट्टपराशरपादैश्च ईश्वरादीनां मनस्सद्भावो दर्शितः । यथा \* यद्यप्येवं तर्कः स्वातन्त्र्येण स्वान्तसमर्थनासमर्थः, तथाऽप्यागमानुग्रहेण प्रभवति । सन्ति चागमाः \* मनसैतान् कामान् पश्यन् रमते, \* मनोऽस्य दिव्यं चक्षुः, \* सोऽन्यं कामं मनसा ध्यायीत, \* मनसैव जगत् सृष्टम् , \* एतस्माज्जायते प्राणो मनः सर्वन्द्रियाणि च इत्येवमादयः परावरप्रकरणेषु इति स्वयमुक्तत्वात् । \* बुद्धिरेवेदं मन इति मतान्तरमाचार्याणाम्; बुद्धिमान् मनस्वी इत्यविशेषनिर्देशात् , क्षुभितं मे मनः, प्रशस्तं मे मन इति तदवस्थापरोक्ष्याच्च इति मतान्तरमुक्तम् । विषयाश्चात्र भूषणायुधासनपरिवारायतनोद्यानवापिकाक्रीडापर्वतादयोऽतिविचित्रा नित्याः । केचित्तु कृतका अनित्याश्च । सन्ति हि तत्रापि तरुषु पल्लवकुसुमफलादयः परिणामाः, नदीषु फेनतरङ्गबुहृदादयः, विग्रहे च व्यूहविभवादयः । कालकृतकर्माधीनपरिणाममात्रं हि तेषु निषेध्यम् , न तु भगवत्सङ्कल्पमात्रकृतमपि । तदेवं शरीराण्यपि कानिचित् नित्यानामीश्वरस्य च नित्येच्छापरिग्रहात् नित्यानि । कानिचिदनित्येच्छापरिग्रहादनित्यानि । मुक्तानां तु कृतकान्येवानित्यान्यपि । ते हि कदाचिदशरीराः कदाचिच्च सशरीरा इति भाष्यादिषु प्रदर्शितम् । इन्द्रियाणि तु तत्रत्यानि सर्वाण्यपि नित्यानि, तत्रत्यव्योमादिवदेवोपादाननिरपेक्षत्वात् । तत्र कानिचित् नित्यैः, ईश्वरेण, च नित्यपरिगृहीतानि, कानिचित् कदाचित् परिगृहीतानि । मुक्तैस्तु तत्परिग्रहः शरीरवत् कादाचित्क एव । नित्यमुक्तानां शरीरादिपरिग्रहो भगवदभिमततत्कैकयरूपभोगाय । भगवतोऽपि स्वभोगाय, स्वशेषभूतनित्यमुक्तानन्दनाय, मुमुक्षूपास्यत्वसिद्धये च । स च भगवतः स्वसंकल्पादेव । मुक्तनित्यानां तु कदाचित्परमपुरुषमात्रसंकल्पात् , कदाचित्परमपुरुषसंकल्पानुविधायिस्वसङ्कल्पाच्च । तथा च सूत्रम् \* तन्वभावे सन्ध्यवदुपपत्तेः, \* भावे जानद्वत् इति ॥
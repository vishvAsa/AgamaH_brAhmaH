+++
title = "०६ सत्यान्वेषणम्"

+++
[[1]] 

“सत्यान्वेषणम् !” 

[ एतद्ग्रन्थाध्ययनकुञ्चिका ] 

सत्यं सत्यप्रियं सत्य-  
कामादि-गुण-संयुतम् ।  
सत्य-मार्ग-सहायं तं  
शरणं यामि सर्वशः ॥ 

## विद्यास्थानानि 

भारतीयानाम् आर्षसंप्रदायानुमतं शिक्षणक्षेत्रं  
विद्यास्थानपदेनाभिधीयत इति प्रसिद्धम् ।  
तानि च 

> ‘अङ्गानि वेदाश् चत्वारो  
> मीमांसा न्यायविस्तरः ।  
> पुराणं धर्मशास्त्रं च  
> विद्या ह्येताश् चतुर्दश ॥' 

इति व्यासमहर्षिणा परिगणितानि ।  
तानीमानि न केवलं विद्यास्थानानि  
अपि च धर्मस्यापि स्थानानीति 

> 'पुराण-तर्क-मीमांसा-  
> धर्मशास्त्राङ्ग-मिश्रिताः ।  
> वेदाः स्थानानि विद्यानां  
> धर्मस्य च चतुर्दश ॥' 

इत्युद्घोषितं याज्ञवल्क्य-महर्षिणापि ।  एतद्-उपर्य् अपि 

> 'आयुर्वेदो धनुर्वेदो  
> गान्धर्वश्चेति ते त्रयः ।  
> अर्थशास्त्रं चतुर्थं च  
> विद्या ह्यष्टादश स्मृताः ॥ ' 

इत्यपि संवर्धितानि विद्यास्थानानि ॥ 

[[9]] 
### धर्मः
धर्मो नाम कः?  
न केवलं बाह्य-क्रिया-रूपः  
किन्त्व् अत्यन्तम् आन्तरः सूक्ष्मः परम-दुर्-ज्ञेयः सताम् अपीत्युच्यमानः  
(रामायणे)  - 

> 'यतोऽभ्युदय-निःश्रेयस-सिद्धिः स धर्मः'  

इति लक्ष्यमाणः अत्यन्तगहनः अतिशयविशेषः ।  
अभ्युदय-निःश्रेयसयोः साधनम्,  
अभ्युदय-पूर्वक-निःश्रेयस-साधनं वा  
धर्मः इत्य् अधिकारि-भेदेनार्थ-द्वयम् अपि विवक्षितम् ।  

अयञ् च धर्मः नानाविधः  
नानासोपानोऽपि  

> 'सर्वं कर्माखिलं पार्थ  
> ज्ञाने परिसमाप्यते ' 

इति ज्ञान-पर्यवसायीत्य् अभिहितम् ।  
अत एव याज्ञवल्क्यः 

> 'अयं तु परमो धर्मो  
> यद् योगेनात्म-दर्शनम्' 

इति त्रिकाल-सत्यम् आविश् चकार ।  
बाह्याः क्रिया-रूपा हि धर्माः कालानुरोधेन परिवर्तन-शीला  
इति सूचयति 

> 'सामयाचारिकान् धर्मान् व्याख्यास्यामः' 

इति वदन् महर्षिवर्यः ॥ 

## चत्वारि शास्त्राणि
एवं धर्ममार्गे निष्कण्टके विराजमानेऽपि,  
बुद्धि-जीविनो मनुष्यस्य बुद्धि-वर्धन-प्रयत्नस्य सहजत्वात्  
चतुर्दश-विद्यास्थानेषु व्याकरणम्, मीमांसा, न्यायविस्तर इति त्रीण्य्  
अत्यादर-पात्राण्य् अभूवन् काल-क्रमेण ।  
एषु मीमांसा पूर्वोत्तर-भेदेन भिन्ना ।  
आहत्य **न्याय-व्याकरण-मीमांसा-वेदान्त**-पदैर्  
अभिधीयमानान्य् एतानि 'चतुश्-शास्त्रणि' इति प्रथाम् आपुः ।  
एतानि च क्रमात् गौतम-पाणिनि-जैमिनि-बादरायण-महर्ष्य्-उपज्ञानि ।  
एषु न्याय-व्याकरण-मीमांसा-सूत्राणां भाष्याणि  
वात्स्यायन-पतञ्जलि-शबरस्वामिभिर् विरचितान्य्  
आर्षाण्य् अद्भुतानि सर्वविदितानि सर्वसंप्रतिपन्नानि च ।  
एतादृशं संप्रतिपन्नम् आर्षं भाष्यं  
बादरायणसूत्राणां कुतो नोपलभ्यत इत्य् आश्चर्यावहम् एव ॥ 

## वेदान्त-शास्त्रम् 
यद्य् अपि विंशत्य्-अध्यायात्मक-मीमांसा-शास्त्र-वृत्ति-कृता  
बोधायन-महर्षिणा वेदान्त-सूत्राणाम् अपि विस्तृता वृत्तिर् विरचिता,  
सा च संगृहीता उपवर्षेणेति  
प्रामाणिकः प्राचीनोल्लेखो दृश्यते* । 

(*अस्य विस्तरः  
श्रीमद्-अभिनव-रङ्गनाथ-ब्रह्म-तन्त्र-परकाल-यति-कृते  
श्रीभाष्य-गूढार्थ-संग्रहे द्रष्टव्यः ॥ )

वृत्तिकार-मतस्योल्लेखस्तु  
श्रीशङ्कर-भाष्येऽपि तत्र तत्र दृश्यते ।  
पूर्वोत्तर-मीमांसा-वृत्तिकारम् उपवर्षं  
श्रीशङ्कराचार्याः 'भगवान् उपवर्षः' इति सादरं निर्दिशन्ति ।  

इदं द्वयम् अपि दौर्भाग्य-वशाद् अदर्शनं गतम् ।  
एवं प्राचीन-व्याख्यानस्यानन्तरं मध्य-काले  
भर्तृ-प्रपञ्च-नाम्ना विदुषा  
वेदान्त-सूत्राणां स्वरूप-परिणाम-प्रतिपादकं  
व्याख्यानं व्यरचि ।  

> फेन-बुद्बुद-तरङ्ग-रूपेण समुद्रवत्  
> स्वस्वरूपेणैव ब्रह्म जगद्-रूपेण परिणमते 

इत्य् अयं वदति ।  

एवं स्वरूप-परिणामे  
ब्रह्मणो विकारित्वापत्त्या नाशप्रसङ्ग  
इत्य्-आदिरीत्या बहुधा दूषितं  
तदात्वे प्रबलैः बौद्धैः । 

अत एतद् अपि व्याख्यानं  
कालक्रमेण गलितम् अभूत् ।  
अयम् एव वेद-बाह्यानां दिङ्नागादीनां बौद्धानाम् अत्यन्तम् उन्नतः कालः ।  
प्रायः एतेषां प्रभावाद् एव  
एतस्मिन्न् एव काले  
बोधायनोपवर्षयोर् वृत्तिर् अप्य्  
अदर्शनं गतेति प्रतिभाति ।  
एतेषां निरोधार्थम् एव  
नैय्यायिकेन भारद्वाजोद्योतकरेण न्याय-वार्तिकम्,  
महामीमांसकेन भट्ट-कुमारिलेन श्लोक-वार्तिकं च  
उदयनाचार्येण कुसुमाञ्जलिः आत्म-तत्त्व-विवेकश् च व्यरचि ।  
वेदान्तिना तु तत्-तादृश-प्रौढ-विदुषा केनापि  
बौद्ध-दूषणानाम् उत्तर-दानाय न प्रयतितम्॥ 

यद्यपि मण्डन-मिश्रः किञ्चिद् इवैतद्-अर्थं प्रायततेति विज्ञायते ब्रह्म-सिद्धि-ग्रन्थतः ।  
परं तु नायं ग्रन्थो वेदान्त-सूत्र-व्याख्यान-रूपः, किन्तु स्वतन्त्रः ।  
किञ्चायम् अपि मिश्रः महामीमांसकः परम-वैदिकः  
वैदिक-प्रक्रिययैव ध्यान-नियोग-वादं प्रत्यपादयत् ।  
अत एव ब्रह्म-सिद्धि-ग्रन्थो ऽवैदिक-बौद्ध-निराकरणे न पर्याप्तो बभूव ॥

## मतत्रयम्
अयम् एव समयः श्रीशङ्कराचार्याणाम् अवतारस्य ।  
श्रीशङ्करावतारत्वेन परिगण्यमाना इमे  
महातार्किका अप्य् आसन्न् इति  
तदीय-ब्रह्म-सूत्र-भाष्यादिभिः स्पष्टं ज्ञायते ।  
बौद्ध-पण्डित-दुस्-तर्क-प्रवाह-निरोधकेष्व् एते अग्रगण्या आसन् ।  

(१. अन्तरङ्गे शुद्ध-वैदिकैर् अपि तैस् तत्कालानुगुणं "नाहं बौद्ध-विरोधी"त्य् अपि नटनीयम् अभूत् । )

एभिः परिणाम-विशेष-रूप-विवर्त-वादस्य प्रतिपादनेन  
प्रतारिताः वेद-विरोधिनः बौद्ध-पण्डिताः पराजिताः  
उत्तरदिशं पलायां बभूवुः ।  
जैन-पण्डितास् तु पश्चिमदिशं पलायां बभूवुः ।  

दशम-शतके उत्तर-दिश्य् अवतीर्णः महातार्किकः उदयनाचार्यः  
बौद्धान् नाम-मात्रावशिष्टान् चकार ।  
एकादश-शतके दक्षिण-दिश्य् अवतीर्णाः भगवद्-रामानुजाचार्याः  
पश्चिमदिशि पलायितान् वेद-बाह्यान् जैनान् नाम-मात्रावशिष्टान् व्यदधुः ।  

एवं वैदिक-मार्गो निष्कण्टकी-कृतः संपूर्णरूपेणैषाम् एव काल  
इति एतेषां चरित्र-संशोधनया स्पष्टमव गम्यते ।  
अतश् च श्रीशङ्कराचार्यैर् आरब्धं वैदिक-धर्म-संरक्षणं  
भगवद्-रामानुजैः सम्यक् परिष्कृत्य परिपूरितम्॥ 


भगवद्-रामानुज-पराजितेषु पश्चिम-दिशं गतेषु जैन-पण्डितेषु  
कतिपये पश्चिम-पर्वत-श्रेणीतो ऽधस्तात्  
गहनं वेणु-वनम् (मूडुबिदरे) आश्रित्य  
परशु-राम-क्षेत्रे स्व-मत-प्रचारायारेभिरे ।  
तदानीम् एव तत्रावतीर्णाः श्रीमद्-आनन्द-तीर्थाः  
कृष्णभक्ति-प्रचारेण तान् न्यरुन्धन् ।  
अत एव जैना अन्ते गहन-वेणुवन-मात्र-सीमिता अभूवन् । 

वेदान्त-शास्त्रस्य विंशत्य्-अधिक-व्याख्यानानां दर्शनेऽपि  
एभिर् एव त्रिभिर् आचार्यैः देश-कालाधिकारानुगुणं  
ब्रह्म-सूत्र-भाष्य-रचनादिना  
विश्वजनीनो वैदिको मार्गः यतो निष्कण्टकी-कृतः,  
यतश् चैतद्-अनुयायिन एवात्य् अधिकाः,  
अत एवैषाम् आचार्याणां नामानि शाश्वतानि बभूवुर् वैदिक-धर्म-चरित्रे ।  
तथा एतेषां सिद्धान्ता एव 'मतत्रय'-नाम्ना प्रसिद्धिम् आपुः ।  
इतरत् सर्वं कथञ्चिद् एष्व् एवान्तर्भवतीति मन्तव्यम् ॥ 

## मतत्रयस्वरूपम्
एवं वैदिकमार्गरक्षणमेव परमोद्देशः  
एषां त्रयाणाम् अप्य् आचार्याणाम् इति हेतोः  
मत-त्रयम् इति सौहार्द-दर्शनेऽपि  
अद्यतन-पण्डित-बुद्ध्या इदम् अहि-नकुलायितम् एव दृश्यते  
लक्ष्य-विस्मरणेन । 

[[iii]] 

तथा हि-  

निर्विशेषाद्वैतदर्शनं पण्डितैर् अद्य वर्ण्यमानम् -  

> भेदस्य लोकत एव सिद्धत्वेन -  
> तत्र श्रुतेर् अनुवादकत्वात् -  
> न स्वार्थे तात्पर्यं श्रुतेः ।  
> अद्वैतं तु शास्त्रेणैव प्रतिपत्तव्यम् इति,  
> तद् एव परमार्थः,  
> भेदस्तु मिथ्यैवेति । 

द्वैतिन आनन्दतीर्थीयाः तदेतत् नानुमन्यन्ते ।  

> लोकतः प्रतिपन्नो भेदः अज्ञान-कालिकः ।  
> पारमार्थिक-कालिकस् तु भेदः शास्त्रैक-समधिगम्यः ।  
> अतस् तत्रैव तात्पर्यं श्रुतीनाम् ।  
> अत एवाभेद औपचारिकः -  
> अभेदपदस्य समस्त-पदत्वात् ।  

निर्विशेषाद्वैतिनः - 

> तर्हि स्पष्टम् अद्वैतं वदन्तीनां  
> 'ब्रह्म वेद ब्रह्मैव भवति'  
> 'नामरूपे विहाय' 'नाम-रूपाद् विमुक्तः'  
> ‘शिवम् अद्वैतम्' 'अहं ब्रह्मास्मि'  
> इत्यादिश्रुतीनां का गतिः ? 

द्वैतिनः - 

> +++('ब्रह्म वेद ब्रह्मैव भवति' इत्यत्र)+++  
> 'व वा यथा तथैवैवं साम्ये'  
> 'एवौपम्ये' इत्यादि-कोशात् एव-शब्दस् साम्यार्थकः ।  
> ' विष्णुरेव भूत्वा' इत्यादौ तथार्थः प्रसिद्धश् च ।  
> 
> 'नामरूपे विहाय' इत्यत्र 'अविहाय' इत्येव पदच्छेदः ।  
> 
> ‘नामरूपाद् विमुक्तः' इत्यत्रापि,  
> विप्रिय इत्यादाव् इव अमुक्त इत्य् एवार्थो विमुक्तपदस्य ।  
> 'अद्वैतम्' इत्यत्र द्वैतं नाम संशयः,  
> संशयो नास्तीत्येवार्थः ।  
> 
> हं नाम हेयो दोषः । तद्रहितं ब्रह्म ।  
> एवं सुष्टु मितत्वात् स्मि जीवः ।  
> तद्-भिन्न इत्यर्थः ।  
> तथा च हेय-रहितं जीव-भिन्नं च ब्रह्मेत्येव 'अहं ब्रह्मास्मि' इत्यस्यार्थः ।  
> +++(भाष्यदीपिकायाम्)+++
> 
> अतश् चाभेदः श्रुत्या कुत्रापि नोच्यते,  
> प्रत्युत 'परमं साम्यम् उपैति'  
> इत्येवोच्यते ॥ 

एवम् अद्वैतमतस्य साक्षात् प्रतिकोटिभूतं द्वैतमतम् एवेति कर-बदर-समानम् ।  
अपि च आनन्द-तीर्थीया एव यावद्-  
द्रव्य-भाविनां गुणानां, गुणिनश् च जैनवत् भेदाभेदौ अङ्गीकुर्वन्ति,  
न तु रामानुजीयाः ।  
एवं सत्य् अपि अन्यद् वक्तुम् अशक्ताः  
रामानुज-मतम् एव 'क्षपणक-पक्ष-निक्षिप्तम्' इत्युक्त्वा  
रामानुजमतं द्वैतमताद् अपि निकृष्टं प्रकटयन्तः  
सायण-माधवाचार्याः कियन् निष्पक्षपातिनः ?  
इति निर्मत्सराः पश्यन्तु ! 

सविशेषा(विशिष्टा)द्वैतिनस्तु -  
एवं व्याख्यान-भेदस्यावकाशे सति,  
व्याख्यानोपव्याख्यानैर् विवादो न शमयितुं शक्यः,  
किन्त्व् अध्यात्म-विज्ञानेनैव शमयितव्य  
इति मन्वाना भगवद्-रामानुजाचार्याः  
अध्यात्मविज्ञानगर्भं सविशेषाद्वैतवादम् आतस्थिरे ।  
अनेन हि बौद्धादिवादास् सर्वेऽपि सूत्तराः ।  

वेदो हि न केवलं शब्दरूपः ।  
सृष्टिसंबन्धि-ज्ञान-विज्ञानमयः किल सर्वोऽपि वेदः ।  
स च जगद्-ब्रह्मणोः  
उपादानोपादेयभावं शरीर-शरीरिभावं च  
बहुधा प्रदर्शयति ।  
अध्यात्मविज्ञान-रहस्यम् अत्रैवान्तर् निहितम् ।  
एतत्-प्रतिपादक-श्रुतय एव  
समन्वय-गर्भत्वात् 'घटकश्रुतयः' इत्युच्यन्ते ।  
एतत्-सूचितं तत्त्वम् एव सविशेषाद्वैतम् इत्य् उच्यते ।  
एतद्-विज्ञानस्य परिचये  
व्याख्यानभेदस्य न स्यादवकाशः ।  
शब्दः किलार्थानुगः ।  
अर्थस्वरूपे निर्णीते कथं व्याख्यान-भेदः स्यात् ? ॥ 

‘क्रिया हि विकल्प्येत,  
न तु वस्तु'  
इति प्रसिद्धो न्यायः  
सापवाद एवेति कति वा जानीयुः !  
अयं हि न्यायः उपादानोपादेय-भाव-रहित-सिद्ध-वस्तु-स्वरूप-मात्रान्वयी,  
नोपादानोपादेय-भाव-स्थलीय-साध्यावस्थ-वस्तु-स्वरूपान्वयी ।  
एकेन हि मृत्पिण्डेन किं घटो भवेत् ? उत शरावः ? उत मणिकः ? उत देवताप्रतिमा? इति प्रश्ने,  
समीचीनमुत्तरं किं भवेत् ?  
परस्परविरुद्धम् अपीदं सर्वम् अपि भवितुम् अस्त्य् अवकाशः कर्तुर् इच्छानुगुणम् इत्य् एव ह्य् उत्तरं समीचीनं भवेत् ।  
अत उपादानोपादेय-भाव-स्थले नोक्तो न्यायोऽन्वेति । 

[[iv]] 

जगद्-ब्रह्मणोस् त्व् अस्त्य् उपादानोपादेयभावः वेद-विज्ञान-सिद्धः ।  
अतिस्थूले मृद्-घटादौ परिणामस्य स्पष्टं दर्शनेऽपि  
विवदमानानाम् अत्यन्त-सूक्ष्मे ब्रह्मणि विवादस् सहज एव ।  
परं तु विज्ञानान्वेषणेन समाधानं सुलभमेव ॥ 

एवम् एव शरीर-वाचिनश् शब्दाः  
'अयं मनुष्यः' 'अयं पशुः' इत्यादयः  
शरीरिणम् एवाभिदधतीति भेदे सत्य् अप्य्  
अभेदानुभवाभेद-व्यपदेशौ दृश्येते ।  
परन्तु शरीर-शरीरिणोर् अत्यन्तं भेदे सति  
स व्यपदेशः औपचारिक एव स्याद् इति  
शब्द-मात्र-परायणाः पण्डिता मन्येरन् ।  
किन्तु शरीर-शरीरि-भावस् त्व् अत्यन्तं गहनः ।  
'यथा वृक्षो वनस्पतिस् तथैव पुरुषो ऽमृषा' (बृ.5-9-28) इत्यादिश्रुतीनां तात्पर्यं  
गाढं चिन्तनीयं - शब्दं विस्मृत्य ।  
तदानीम् एव शरीर-शरीरि-भाव-विज्ञान-रहस्यम् अपि  
सम्यग् अवगन्तुं शक्यम् ।  
तदैव च 'शरीर-शरीरि-भाव-समर्थनेनाभेद-वाक्यानि समर्थितानि' इत्यनुक्त्वा  
'अभेदस् समर्थितः' इति भगवद्-रामानुजैः कथम् उक्तम्  
इत्य्-अस्यापि तत्त्वं ज्ञायेत ॥ 

अत एव शास्त्र-योनित्व-सूत्रस्याद्य प्रसिद्धं  
{ब्रह्मणो वेदाख्य-शास्त्रैक-गम्यत्व}-व्याख्यानं  
श्रद्धालूनां कृत एव ।  
वस्तुतस् तु प्राचीनं  
शास्त्रस्य योनिः = शास्त्रयोनिः इत्य्-आदि-व्याख्यानम् एव सूत्रकार-संमतम्  
इत्यादिकं विस्तरेण प्रदर्शितम् अस्मिन् ग्रन्थे (पु. 412-414 ) ।  

शास्त्रं नाम सृष्टि-विज्ञानम् ।+++(4)+++  
तद् एव ब्रह्म-सद्-भावे प्रमाणम् इति प्राचीन-व्याख्यैवाद्यतन-परिस्थितौ साधीयसी ।  

> 'विज्ञानेनात्मानं वेदयते'  
'वेदान्त-विज्ञान-सुनिश्चितार्थाः'  

इत्य्-आदि-श्रुतिर् अप्य् एतद्-अर्थ-परैव ।  
परं त्वन्ततो ऽध्यात्म-विज्ञानस्यात्म-मात्र-साक्षिकत्वात्  
परेभ्यस् तत्-प्रदर्शयितुं न शंक्यत इति दृष्ट्या  
तत्-सूत्रस्य द्वितीयं व्याख्यानम् आरचितम् ॥ 

श्रीमद्-आनन्दतीर्थास् तु -  

> एतादृश-विवर्त-परिणाम-वादक्लेशः किम्-अर्थः ?  
इतोऽपि गहनः शरीर-शरीरिभावो वा  
सामान्य-जनैः ज्ञातुम् अशक्य एव,  
यत्र पण्डिता अपि मुह्यन्ति ।  
तार्किकवत् ब्रह्मणः निमित्त-कारणत्वाङ्गीकार-मात्रेणैव  
भक्ति-भाव-पोषणं सुकरम् ।  
भक्त्या तु वृद्धिं भजन्त्या  
सर्वं ज्ञातुं शक्येत एव स्वयम् ।  
सामान्य-जनानाम् एतावद् एव पर्याप्तम् इत्य् अमन्यन्त ॥ 

## श्रवणमनने
एवं शब्दजाले संवर्धमाने जिज्ञासु-लोकः किं कुर्यात् ?  
एतद्-अर्थम् एवावतीर्णा महाविभूति-पुरुषाः सकल-दर्शन-पारावार-पारीणाः महा-तपस्विनः  
सदा संकेत-दूराः गुणैक-पक्षपातिनः  
श्रीमद्-अभिनव-रङ्ग-नाथ-ब्रह्म-तन्त्र-परकाल-महादेशिकाः  
तदा तदा सत्यम् एवं प्राकटयन् बहुजन-मध्य एव, न रहसि -  

> 'भगवद्-रामानुज एवावतारपुरुषः,  
नेतर इति नाहम् अङ्गी करोमि ।  
व्याख्यातॄणां यथा-तथात्वेऽपि  
मूलपुरुषास् सर्वेऽपि महात्मान एव ।  
परं तु व्यवहारस्य पुरोवर्ति-चेतनोद्देश्यकत्वात्  
काल-देश-पुरुषानुगुणं भिद्येरन्न् एव शब्दाः ।  
एतावद् विन्यास-विशेषम् अजानद्भिः शब्द-मात्र-परायणैः  
पूर्व-ग्रह-ग्राहाद् आत्मानं रक्षितुम् अशक्तैः  
मोचितुम् तत्-तद्-व्याख्याकारैर् एव सर्वं पूर्व-पश्चिमी-कृतम् ।  
सारतस् तु श्रीशङ्कराचार्यैर् उपक्रान्तम्, भगवद्-रामानुजैः पूरितम् । तावद् एव ' 

इति ॥ 

एवं श्रुतस्यार्थस्य दृढी-करणाय संकेतादिकं दूरतस् संत्यज्य  
बहुधा यत्ने अन्तर्-आत्म-साक्षिकं क्रियमाणे सति,  
अव्याज-करुणा-सिन्धोः ज्ञान-विज्ञान-संपन्-निधेः सहज-सर्वज्ञस्य भगवतः श्रीश्रीरङ्ग-विष्णोः  
निरवग्रहो ऽनुग्रहः पङ्गोर् उपरि गङ्गेव यदा प्रावहत,  
तदा सूर्यातपे नीहारा इवाच्छिद्यन्त सर्व-संशयाः स्वयम् एव क्रमेण ।  
समय-विशेषे च स भगवान् स्पष्टम् एवान्वग्रहीत्  

> 'श्रीशङ्कराचार्याणां काले  
> श्रीरामानुजाचार्या यद्य् अवतीर्णाः स्युः,  
> तदैतेऽपि श्रीशङ्कराचार्य-क्रमम् एव नूनम् अनुसरेयुः ।  
> तथैव श्रीशङ्कराचार्या यदि श्रीरामानुजाचार्याणां कालेऽवतीर्णाः स्युः,  
> तदा तेऽपि श्रीमद्-रामानुजाचार्य-मार्गम् एव नूनम् अनुसरेयुः,  
> न संशयः ।  
> उभयोर् हृदयम् एकम् एव।  
> शब्द-विन्यासस् तु तत्-तत्-कालानुगुणो ऽनिवार्यः' 

इति ॥ 

किम् अधिकोक्त्या !  
श्रुतीनाम् अतिगहनत्वाद्+धि  
तद्-अर्थ-निर्णयोपयोगि-न्याय-प्रदर्शनाय  
ब्रह्म-सूत्र-रचनम् इति सर्व-संमतम् ।  
भगवद्-रमानुज-मत एव ब्रह्म-सूत्राणाम् अत्यन्तानुकूल्यम् इति सर्वेऽपि जानन्ति ।  
अथाप्य् अत्यन्त-प्रतीप-मार्ग-गमने  
"हैतुकानां विश्वासो न स्याद्" इति  
श्रुति-सूत्रयोर् विरोधम् अङ्गीकृत्यैव  
श्री-शङ्कराचार्याणां व्याख्यान-रचनादिकं  
तत्-काले हैतुकानां बौद्ध-पण्डितानाम् उपच्छन्दनार्थम् एव ।  
अध्यास-भाष्ये एकस्या अपि श्रुतेर् अनुदाहरणेनेदं स्पष्टम् ।  
एवं हैतुकान् वैदिकान् कर्तुम् एव प्रायतन्त चेत् श्रीशङ्कराचार्याः,  
तद्-अनुयायिनस् तु वेदान्त-शास्त्रं तर्कमयं कृत्वा  
वैदिकान् पुनर् अपि हैतुकान् कर्तुं प्रायतन्तेति हन्त ! मायाया महिमा ।  
आचार्याणां +++(तत्र तत्र)+++ ब्रह्म-सूत्र-विरोध-वादो बौद्ध-पण्डितानां सान्त्वनायैव -  
यतस् +++(वेदान्ते)+++ तर्कस्यावधिर् ब्रह्मसूत्राण्य् एव ।  
एतद्-अवध्य्-उल्लङ्घने ऽनिवार्यश् शून्य-वादः ।  
अतो बौद्ध-वैदिक-संस्कृत्योर् अयम् एव सीमा । 

सर्वज्ञाः समर्था अपि गुरवः  
तत्-तत्-कालानुगुणम् एव  
पुरोऽवस्थितान् प्रति तत्-तत्-कक्ष्यानुगुणं यत्-किञ्चिद् ब्रूयुः ।  
'न बुद्धिभेदं जनयेत्' इति खलु न्यायः ।  
इदं रहस्यं मर्मज्ञा एव जानीयुः ।  
यथा - श्रीमद्रामानुजैर् अपि जगतः सत्यत्वं नास्तीति  
कण्ठत एवाभिहितम् इति कति वा श्रीरामानुजीया अपि जानन्ति ?   
+++(अयं विषयः सत्यासिद्धौ?? द्रष्टव्या।)+++  
एवम् एव अद्वैत-पण्डिता यथाद्य जानन्ति,  
न तथा जगतो मिथ्यात्वं श्रीशङ्कराचार्यैर् अप्य् उक्तम् इति कति वा जानन्ति ?  
सत्यत्वं हि तर-तम-भावापन्नम् इति  
'सत्यस्य सत्यम्'  
'सत्यञ् चानृतं च सत्यम् अभवत्'  
इत्य्-आदि-श्रुति-सिद्धम् ।  
अतस् सम्यग् उक्तं  
'गुरोश् शापस्तु शिष्यस् स्यात्' इति ।  
इदं सर्वकालेऽपि सर्वेषाम् अप्याचार्याणां समानम् ॥  

<details><summary>सत्यसिद्धौ (द्रष्टुं नोद्यम्)</summary>

> we need permission from his family to publish this. this is not complete. 
Alwar may work on editing and updating this work. Without permission, as is , the family is opposed to share this.

इति काश्यप-कृष्णः। 
</details>


## आचार्याणां हृदयम्
आदौ किल बौद्धाः न वेद-विरोधिन आसन् ।  
क्रमश एवैते तर्क-शरणाः हैतुका भूत्वा वेद-दूराः, वेद-विरोधिनश् चाभूवन् ।  
एतेषाम् अग्रगण्यो दिङ्-नागः ।  
धर्म-कीर्त्य्-आदय एतद्-अनुसारिणो ऽत्यन्त-प्रौढ-तार्किका आसन् ।  
एषां प्रभावात् क्रैस्त-द्वित्र-शतकात् सप्ताष्टम-शतक-पर्यन्ते हि काले  
बौद्ध-जैन-धर्मः सुप्रतिष्ठित आसीत् भारते ।  
भर्तृ-प्रपञ्चादिभिः +++(शाङ्कर-पूर्विकैः)+++ एतन्-निरोधाय प्रयतने ऽपि  
न पूर्ण-फले-ग्रहिर्+++(5)+++ अभूद् एषां प्रयत्नः ॥   

अस्मिन्न् एव समये वेद-संरक्षण-धुरन्-धरेण भगवता  
'आल्वार्' इति प्रसिद्धानां वैष्णव-सूरीणाम्,  
‘नायन्मार्’ इति प्रसिद्धानां शिव-भक्तानाञ् चावतारणेन  
साधारण-जनेषु भगवद्-भक्तिः बहुधा प्ररूढिता व्यधायि ।  
दिव्यानि क्षेत्राणि शतशः प्रादुर् अभूवन् ।  
बौद्धैः जैनैश् च देश-भाषयैव स्व-धर्म-प्रचार-करणात्,  
एभिर् अपि देश-भाषयैव भक्ति-गाथा गीताः,  
अथवा भगवता गापिताः ।  
अथापि बौद्ध-जैन-पण्डितास् तु अत्यन्त-प्रबला एवासन् ।  
प्रबल-बौद्ध-जैन-पण्डितानां ग्राह-ग्रहात्  
देशो (राजा) न संपूर्णतया मुक्तो बभूव ।  
एतादृश-परिस्थितौ श्रीशङ्कराचार्यैः वैदिक-महा-तार्किकैः  
परिणाम-पद-स्थाने विवर्त-पदं प्रयुज्य  
ब्रह्मवादस्य [[vi]] प्रतिपादनेन  
प्रतारिता बौद्ध-पण्डिता दिग्-भ्रान्ता बभूवुः ।  
भगवद्-रामानुजस्य श्री-भाष्ये समन्वयाधिकरणे  
प्रतिपादितानां निष्प्रपञ्ची-करण-नियोग-वाद--ध्यान-नियोग-वाद-- वाक्यार्थ-ज्ञान-वादानां  
सूक्ष्म-परिशीलने ऽयम् अंशः सुज्ञेयः सूक्ष्म-मतीनाम् ।  
अतः परिणाम-वाद एव  
'न विलक्षणत्वाधिकरण' न्यायेन  
विवर्तवादः आचार्य-संमतः ।  
ब्रह्म-सूत्रेषु 'आत्म-कृतेः' 'परिणामात्' इत्य्-आदिभिः  
श्रौतः परिणाम-वाद एव बादरायण-संमत इत्य्-अवश्यम् अभ्युपगन्तव्यम् ।  
परिणाम-विवर्त-वाद-तत्त्वं च ग्रन्थेऽस्मिन् (पु. 458-464) विस्तरेण प्रत्यपादि ।  
सारतः कथने तु –  
ज्ञानिनां दृष्ट्या परिणामः,  
अज्ञानिनां दृष्ट्या तु विवर्त  
इत्य् एव परमं तत्त्वम् ।  
यथा तथा वा श्रौत-ब्रह्मोपादान-वाद एव श्रीशङ्कर-रामानुजयोस् संमतः ॥ 

[[1]]

एवं श्रीशङ्कराचार्यैः बौद्ध-पण्डित-तर्क-मर्दनेन, सरलाद्भुत-नाना-विध-स्तोत्र-वाङ्मयेन च  
वैदिको भक्ति-मार्गः पर्यपोषि ।  
एवं बौद्ध-पण्डितानां दमनेऽपि,  
वैदिकपण्डितानां मनसि पूर्व-वासनावशात् पाण्डित्याभिमानाच् च  
‘भक्तिमार्गः पामराणां कृते, न पण्डितानां कृते'  
इति गर्व आसीत् ।  
किं बहुना ! अद्यापि केचन पञ्चायतन-पूजादि-निरता अप्य् आत्मनो ज्ञान-मार्गिणो मन्यन्त एवेति न तिरो-हितम् !  
भक्ति-मार्गो ऽवैदिक एवेति च तेषु तर्क-शरणा बहवो मन्यन्ते ॥ 

एवं श्रीशङ्कराचार्यैः महता परिश्रमेण बौद्ध-पण्डित-मुख-पिधानेऽपि  
विवर्त-पद-तत्त्वम् अजानन्तस् समनन्तर-कालिकास् तद्-अनुयायिनः  
दुर्-अतिक्रमायाः पूर्व-वासना-मायायाः प्रभावात्  
वैदिक-मार्गाघातायैवेव, केवलं बौद्ध-मार्गम् एव रूपान्तरेणs प्रोज्जीवयितुं प्रायतन्त ।  
एतेषां प्रयत्नेन श्री-शङ्कराचार्याणां प्रयत्नो  
विफल इव बभूव ।  
श्री-शङ्कराचार्य-समनन्तर-कालिकेन भास्कराचार्येण विरचितस्य ब्रह्म-सूत्र-भाष्यस्याध्ययनेन  
यादव-प्रकाश-मत-परिशीलनेन चायम् अंशः स्पष्टो भवेत् ॥ 

एतादृश एव काले ऽवतीर्णैः भगवद्-रामानुजाचार्यैः  
पर्याय-बौद्ध-मार्गं निरुध्य  
पुनः वैदिक-सनातन भक्तिमार्गः प्रतिष्ठापितो बभूव,  
यो हि 'न ऋते श्रान्तस्य सख्याय देवाः'  
इति ऋक्-संहितायाम् उद्घोषितः ।+++(5)+++  
(अनन्य-गतेर्) अयम् एव मार्गः  
संप्रति भारते आसेतुहिमाचलं  
पण्डितानां पामराणां च सर्वेषां तत्-तत्-कक्ष्यानुगुणं  
हृदये रूढः आचरणे च विलसतीति  
न तिरोहितं चक्षुष्मतां स-हृदय-सरल-प्रामाणिक-जनानाम् (आचार्यवाक्यानाञ्च)॥  

## श्रीमान् वेङ्कटनाथार्यः
एवं वैदिकमार्गे निष्कण्टकी-कृतेऽपि  
भगवद्-रामानुज-समनन्तरम् एवागतेन बौद्ध-तन्त्र-चिन्ता-मणि-मन्त्र-सिद्धेन श्रीहर्षेण  
पूर्व-वासना-वासितान्तःकरणेन  
'मम वा माध्यमिकस्य वा वादेषु विजयः, नान्यस्य' इत्य् उद्घोषयता,  
वेदानां बौद्धागमानां च साम्यं मन्वानेन  
वैतण्डिकाग्रे-सरेण  
पुनर् अपि नानाप्रकारेण वैदिक-मार्गः खण्डितः कु-तर्क-शत-सहस्रैः ।  
एतन्-निरसनार्थम् एवावतीर्णैः श्रीमद्-वेङ्कटनाथार्यैः  
वेद-मूर्तिना श्री-हय-ग्रीव-देवेन स्वयं-वृतैः  
कर्कश-तर्कमय-शतदूषण्या शतशश् शातितो ऽयं खण्डन-कारः  
निरस्तश् च शून्य-वादापर-पर्यायो ब्रह्म-सर्व-स्वापहारको निर्विशेषवादः ।  
परिपोषितश् च सर्वार्थ-गर्भाभ्यां तत्त्व-मुक्ता-कलाप--सर्वार्थ-सिद्धिभ्यां वैदिकस् सविशेषवादः ।  
अत एवैनं खण्डनकारं  
वेद-भाष्य-कर्तारः श्री-सायण-माधवाचार्या अपि  
श्रीशङ्कराचार्य-पराजितम् एव वर्णयाम् आसुः ॥ 

[[vii]] 

एवं श्रीमद्-वेङ्कट-नाथार्यैः निष्कण्टकीकृतेऽपि वैदिकमार्गे,  
खण्डन-कारं श्री-शङ्कराचार्य-पराजितं वर्णयद्भिर् अपि  
वेदोद्धारायैवागतं-मन्यमानैः सायण-माधवाचार्यैः  
न शुद्ध-वैदिकमार्गः प्रदर्शितो लोकस्य ।  
प्रत्युत, भगवद्-रामानुजाशय-रहस्यम् अजानन्त एव,  
श्रीरामानुजमतम् आस्तिक-दर्शनेषु निकृष्ट-तमम् इति प्रकटनायैव  
सर्व-दर्शन-संग्रह-नामक-ग्रन्थं विरचय्य,  
'रामानुज-मतं क्षपणक-पक्ष-निक्षिप्तम्' इति कथन-मात्रेण तृप्तिं प्रकटयन्तस्  
ते स्मारयन्ति  
‘स्व-रस-वाही विदुषोऽपि तथाऽऽरूढोऽभिनिवेशः' इति योग-सूत्रम्,  
'अभिनिवेश-वशीकृत-चेतसां बहुविदाम् अपि संभवति भ्रमः' इति भगवद्-यामुनाचार्य-वचनं चेत्य् अहो मायाया महिमा !  
यतो विषय-दृष्ट्या नास्त्य् अन्तरङ्गाशय-भेदो भगवद्-रामानुज-शङ्कराचार्ययोः ।  
स्थूल-दृष्ट्या प्रतीयमानो भेदः  
कालानुगुण-शब्द-विन्यास-भेद-मात्र-कृत इत्य् एव परमं सत्यम् ॥ 

एवं श्रीमत्-परकाल-यति-वर-मुखाच् छ्रुतस्यार्थस्य  
भगवता श्री श्रीरङ्ग-विष्णुनापि पोषणेन  
विषये हृदये निरूढेऽपि  
केवल-हैतुक-पण्डित-जन-प्रश्नोपप्रश्नानाम् उत्तर-दानाय  
मत-त्रय-रहस्यं सर्वं कूलङ्कषम् अधीतं बहु-वत्सरान् ।  
अस्यैव फल-भूतोऽयं प्रकृतो व्याख्यान-ग्रन्थः ॥ 

## समस्याः
एवं विवादानां कारणस्य गाढान्वेषण-रूप-तपश्-चरण-प्रवृत्तस्य  
प्रथमम् इदं भगवद्-वचनं स्मृति-पथमारूढम्, 

> 'मनुष्याणां सहस्रेषु  
> कश्चिद् यतति सिद्धये ।  
> यततामपि सिद्धानां  
> कश्चिन्मां वेत्ति तत्त्वतः ॥ ' 

इति । इदं च वाक्य-द्वयात्मकम् इतराभ्यां व्याख्यातम् ।  
भगवद्-रामानुजैस् तु 

> 'मनुष्याणां सहस्रेषु कश्चिदेव यतते ।  
> यततामपि केचन सामान्यतस् सिद्धा भवन्ति ।  
> तेष्वपि यः कश्चिदेव तत्त्वतः पूर्ण-सिद्धो भूत्वा सर्वं वेत्ति' 

इति वाक्य-त्रयात्मकं व्याख्यातम् ।  
ज्ञानिनोऽपि बहुविधा एवेत्यर्थः ।  
यतो हि अध्यात्म-क्षेत्रम् अति गहनम्,  
बहुसोपान-क्रमवच् च,  
अत एव ज्ञानिनां वचनान्य् अपि बहुविधानि भवितुम् अस्त्य् अवकाशः ।  
अतश् चाचार्याः किं परस्पर-घर्षणार्थम् एवावतीर्णाः ?  
इत्यपि संशयो भवेद् एव ।  
इयं प्रथमा समस्या जिज्ञासूनाम् ॥ 



एतदनन्तरं भगवद्-रामानुजस्य वेदार्थ-संग्रह-वचनम्  

> 'एवं सत्य् अ-भेदो वा, भेदो वा, द्व्य्-आत्मकता वा,  
> वेदान्त-वेद्यः को ऽयम् अर्थस् समर्थितो भवति ?  
> सर्वस्यापि वेद-वेद्यत्वात् सर्वं समर्थितम्' 

इत्यादि विलक्षणं वचनम् । न तावन्-मात्रम् ।  

> "सर्व-शरीरतया सर्व-प्रकारं ब्रह्मैवावस्थितम्"  
> इत्य् अभेदः समर्थितः' 

इत्यप्य् अनन्तर-वाक्यम् ।  

अत्रोभयत्रापि 'अर्थ'-पदम् एव वर्तते, न तु 'वाक्य' पदम् इति गाढम् अवधेयम् ।  
अतः शरीर-शरीरि-भावे कीदृशं महद्-रहस्यम् अस्तीति द्वितीया समस्या ॥ 

तृतीया च समस्या - श्रीमद्भागवते  

> 'इति नाना-प्रसंख्यानं  
> तत्त्वानाम् ऋषिभिः कृतम् ।  
> सर्वं न्याय्यं युक्तिमत्त्वात्  
> विदुषां किम् अशोभनम् ॥' 

इति सूचिता सर्वशास्त्रणां मर्यादा कीदृशी? या च 

> 'विद्यास्थानं तु सर्वं प्रतिनियत-निजोपक्रियांशे प्रमाणम्' 

इत्य् आचार्यैर् अपि दृढी-कृता ॥ 

## परिहारः
आदाव् इदम् अत्रावधेयम् ।  

> 'यस्यामतं तस्य मतं  
> मतं यस्य न वेद सः ।  
> अविज्ञातं विजानतां  
> विज्ञातम् अविजानताम् ॥' 

इति वर्ण्यमानम् अत्यन्त-गहनम् आत्म-तत्त्वं हि  
सर्व-विध-वादानाम् अप्य् अवकाशं ददाति ।  
अत एव जगद्-ब्रह्मणोर् विषये भेद-अभेद-भेदाभेद-वादानां प्रवृत्तिः ।  
एवम् उपादानत्वेन साकं शरीर-शरीरि-भावस्यापि [[viii]]  
अभेदो वा, भेदाभेदौ वा - सत्त्वात् वादा वर्धेरन्न् एव बहुधा ।  
अत एव च भगवद्-रामानुजैः  

> 'भेदो वा, को ऽयम् अर्थस् समर्थितः?' 

इति स्वयं प्रश्नम् उपक्षिप्यापि,  
विषयस्य गहनत्वात् निर्दिष्टम् उत्तरं नोक्तम् ॥ 

आहत्य पूर्णाध्यात्म-विज्ञानेनैवासां समस्यानां परिहारस् साध्यः ।  
एवं वस्तु-तत्त्वं वदत्य् एवम्  
अयि शब्द-मात्र-पराणाम्, अत एवार्थाद् बहु-दूराणां कलह-प्रियाणां केषाञ्चित् पण्डितानां  

> ' तर्हि कोऽपि निर्णयो नास्त्येव वा?”  

इत्यादयः तुमुलाश् शब्दा नाना-विधाः कर्णयोः पतन्ति नाना-दिग्भ्यः ।  
एतेषां सर्वेषाम् अपि 'शब्दार्थ-प्रत्ययानाम् इतरेतराध्यासात् संकरः' इति पातञ्जल-सूत्रम् एवोत्तरत्वेनोपायनीक्रियते ।  
अथ वा 

> 'शाब्दस्य हि ब्रह्मण एष पन्था  
> यन् नामभिर् ध्यायति धीर् अपार्थैः ।  
> परिभ्रमंस् तत्र न विन्दतेऽर्थान्  
> मायामये वासनया शयानः ॥' 

इति श्रीशुक-वचनम् एवोपायनार्हम् एषाम्,  
यतः शब्द-मात्र-परायणानाम् अर्थ-प्रत्यय-विषये दृष्टिर् एव माययाऽपहृता भवति ।  
अथवा 'गुरोश् शापस्तु शिष्यः स्यात्' इति न्याय एवोपदेष्टव्य एतादृशेभ्यः ।  
तिष्ठन्तु ते तथैव कलह-प्रियाः !  
आत्महितेच्छून् आर्यान् सादरम् आह्वयामः  
पूर्ववासनादिकं दूरतस् संत्यज्यास्य ग्रन्थस्य सावधानाध्ययनाय सर्व-साक्षि-साक्षिणं साक्षी-कृत्य ॥ 

एवम् अतिगहन-विचारेषु सत्यान्वेषणे प्रवृत्तस्य  
वेदान्त-शास्त्र-पद-वाच्य-ब्रह्म-सूत्राणाम् एवोपरि किल  
लेखनी व्यापारयितव्येति प्रश्नः स्यात् ।  
परन्तु ब्रह्म-सूत्रेषु अभिप्राय-भेदस्य कारण-भूतो भागः वस्तुतः अल्प एव -  
शब्द-मात्र-परायणा यद्य् अपि सर्वत्र विचारं वर्धयेरन् ।  
परन्तु मूलतः जीवः, जगत्, ब्रह्म इत्येतत् तत्त्व-त्रय-स्वरूपे,  
एषां परस्परं संबन्धे चात्यन्ताभिप्राय-भेदास् सहजा एव ।  
तादृशो भागो ऽल्प एव ।  

> 'भोक्ता भोग्यं प्रेरितारं च मत्वा  
> सर्वं प्रोक्तं त्रिविधं ब्रह्मम् एतत् '  
> ( श्वे. 1 12 ) 

इति तत्त्वत्रयं विविच्य प्रदर्शयति श्रुतिः ।  
प्रामाणिक-विज्ञानान्वेषणेनैषां स्वरूपे निश्चिते सति  
विवादाः स्वयं विलीयेरन् ॥ 

सुसूक्ष्मम् आलोडने श्वेताश्वतरोपनिषत्  
बहूनां समस्यानां परिहाराय समर्थेति ज्ञातुं शक्यते ।  
प्रसिद्धासु दशोपनिषत्सु असमाहितानां प्रश्नानाम्  
अत्रोत्तरं लभ्यत इति  
सावधान-तद्-अध्ययनेन ज्ञातुं शक्यते ।  
अत एव एतत् सिद्धान्ते तद्-उक्त-क्रमेण  
तत्त्व-त्रय-ज्ञानम् एव मुक्ति-हेतुर् इति 

> 'शिष्टा जीवेश-तत्त्व-प्रमिति-युत-परोपासना मुक्ति-हेतुः'  
> ( जड. 4) 

इत्य् आचार्यैर् उक्तम् ।  
अत एवायं तत्त्व-मुक्ता-कलापः  
एतद्-अर्थम् एवाचार्यैर् व्यरचीत्य् अतः  
एतद्-ग्रन्थ-व्याख्यान-व्याजेन तेषां कूलंकषो विचारः  
अत्र कर्तुं शक्यो विस्तरेणेति मत्त्वा  
ऽत्रैव महान् परिश्रमो ऽकारि सुविस्तरम् ।  

एतद्-उपर्य् अपि यद्य् आवश्यकता स्यात्,  
इतोऽपि विस्तरेणायं तत्त्व-त्रय-वादो विचारम् अर्हत्य् एव ।  
सर्वत्रापि दैवम् एव प्रमाणम् अन्ततः ॥ 

## निगमनम्
अद्यत्वे विशिष्टाद्वैतमतम् इति यत् पण्डिताः प्रायो जानन्ति,  
पुनः पुनः कतिपय-शब्द-मात्रम् आवर्तयन्ति च,  
न तन्-मतीयो ऽयं ग्रन्थः ।+++(5)+++  
किन्तु भगवद्-रामानुजस्यावतारो यद्-अर्थम् अभूत्,  
तेषां मनसि निहितः सर्व-लोक-हितावहो यस् सर्व-श्रुति-समन्वयः,  
श्रीमत्-पर-काल-यति-वरैः, भगवता श्रीश्रीरङ्ग-विष्णुना  
चोपदिष्टश् च यः,  
तस्यास्य वैदिक-ज्ञान-विज्ञान-मूलकस्य सविशेषाद्वैत-तत्त्वस्य  
प्रकाशनार्थम् एवागतोऽयं ग्रन्थः । 

> ‘द्वैतं सम्यक् ज्ञातुं प्रभवामः,  
अद्वैतमपि कथञ्चिद्ज्ञातुं प्रभवामः ।  
> विशिष्टा(सविशेषा)द्वैतं नाम किम्?  
> ते किं वदन्ति? [[ix]]  
किमर्थं तथा एते क्लिश्यन्ति ?  
> इति तु सम्यङ् न ज्ञातुं प्रभवामः' 

इति बहूनां मुखात् बहुधा श्रुतम् ।  
एतद्-उत्तर-दान-रूपोऽयं ग्रन्थः ।  
अतस् सावधानैर् इदम् अध्येयम् इति प्रार्थयामः ॥ 

यद्य् अपि निर्विशेष-वादिनो वदन्ति 

> 'स्वसिद्धान्त-व्यवस्थासु  
> द्वैतिनो दृढनिश्चयाः ।  
> परस्परं विरुद्ध्यन्ते,  
> तेनायं न विरुद्ध्यते ॥' (मां. का. 3-17) 

इति,  
( अद्वैतस्य द्वैत-निषेध-रूपत्वेनाद्वैतान्तर्गतत्वाद् द्वैतस्य ‘तेनायं न विरुद्ध्यते’ इत्य् अस्याभिप्रायः ।)  
परं तु,  

> 'भावाभावौ निषेद्धुं तद्-उभय-विधिवद् व्याहतत्वाद् अशक्यम्' 

इति न्यायेन  
भेदाभेदयोः परस्पराभाव-रूपत्वेन  
+अन्यतरेणान्यतरानिषेधासंभवात् +++(नैवम्)+++ ।  
अतश् चैतेऽपि हि द्वैत-मिथ्यात्व-रूपे स्वपक्षे दृढ-निश्चया एव ।  
'इन्द्रो मायाभिः पुरु-रूप ईयते' (बृ. 4-5-19) इत्यत्रत्यं मायापदं हि ते मिथ्यार्थकं मन्यन्ते ।  
एवं सति ‘तस्योपनिषत् सत्यस्य सत्यम्' इत्यस्य,  
छान्दोग्ये ( 8-3-5) बृहदारण्यके च(4-3-1) प्रदर्शित-सत्य-पदनिर्वचनस्य च का गतिः ?  
अतः सर्व-श्रुति-समन्वयस् सर्वथा न भवत्य् एव निर्विशेष-वादे ।  
प्रत्युत सर्व-श्रुति-समन्वयः सर्व-श्रुति-निरसन-रूप एव स्यात् तन्-मते ।+++(5)+++  
सविशेषवाद एव सर्व-श्रुति-समन्वयाद् एव  

> एवं सत्य-भेदो वा भेदो वा द्व्यात्मकता वा को ऽयम् अर्थस् समर्थितः ? 

इति प्रश्नम् उपक्षिप्यापि 

> 'सर्वस्यापि वेद-वेद्यत्वात् सर्वं समर्थितम्' 

इत्युक्तं भगवद्-रामानुजैर् इत्य् असकृद् उक्तम् ।+++(5)+++  
नैतावन्-मात्रम्; तद्-उपरि, गण्डस्योपरि पिटकः+++(=pimple on boil!)+++ संवृत्त इव  

> "जगद्-ब्रह्मणोः शरीर-शरीरि-भावस्य प्रतिपादनाद्  
अ-भेदस् समर्थितः"  

इत्य् अपि दुर्जरं+++(←जॄ)+++ वचनम्।  

अपि द्रष्टव्यम् - 

> जगद्-ब्रह्मणोश् शरीर-शरीरि-भावेन साकम्  
उपादानोपादेय-भावोऽपि ह्य् उभय-संमतः ।  

उक्त-वचनानां तात्पर्यम् अपि न तावत् सूहम्,  
यतो श्रीविद्यारण्य-यतयो ऽप्य् एतद् अजानन्तो  
रामानुज-मतं क्षपणक-पक्ष-निक्षिप्तम् अमन्यन्त ।  
अत्य्-अन्त-दुरूहेषु तप एव परमम् उत्तरम् ।  
अस्य विस्तरस्तु ग्रन्थे द्रष्टव्यः ।  
एवञ् चैतस्मिन् सिद्धान्त एव सर्व-श्रुति-समन्वयः ॥ 

## एतावद् एवात्रावधेयम्
सर्वं हि वस्तु स्वरूप-पररूपाभ्यां भावाभावात्मकम् ।  
'स्वरूप-पररूपाभ्यां सर्वं सद्-असद्-आत्मकम्' (श्लो.वा.) इति हि न्यायविदः ।  
अतो ब्रह्म लौकिकैर् विशेषैर् विरहितम् अपि  
स्वासाधरणैर् अलौकिकैर् विशेषैर् विशिष्टम् एव ।  
अन्यथा हि ब्रह्मणः शश-शृङ्गादेश् च वैलक्षण्यम् एव न स्यात् ।+++(5)+++  
अत एव हि सूत्रकारोऽपि  
'सर्व-धर्मोपपत्तेश् च'  
'सर्वोपेता च तद्-दर्शनात्' इत्याद्याह ।  

अत एवाचार्याणां निर्विशेष-वादः तदानीन्तनानां प्रबलानां हैतुकानाम् उपच्छन्दनार्थम् एव ।  
अत एवाध्यास-भाष्ये नैकापि श्रुतिर् उपात्ता ।  
केवल-युक्त्या कञ्चनार्थं प्रसाध्य  

> 'यथा चायम् अर्थो वेदान्तानां,  
> तथा वयम् अस्यां शारीरक-मीमांसायां प्रदर्शियिष्यामः' 

इत्युपसंहृतम् ।  
श्रुतिस्तु 

> 'परास्य शक्तिर् विविधैव श्रूयते  
> स्वाभाविकी ज्ञान-बल-क्रिया च ' 

इति ज्ञान-शक्त्य्-आदीनां स्वाभाविकताम् एवाह ।  
अतस् सविशेषम् एव परं ब्रह्म ।  
विशेषाश् च गुण-विग्रह-विभूतयः ।  
एतादृश-ज्ञानम् एवोत्तारकम् इति  
'तम् एवं विद्वान् अमृतः' इत्येवाह श्रुतिः ।  

> 'एतां विभूति योगञ् च  
> मम यो वेत्ति तत्त्वतः ।  
> सोऽविकम्प्येन योगेन  
> युज्यते नात्र संशयः ॥' 

इति भगवान् अप्य् अगायत् ।  
अतस् सविशेष-वाद एव निर्विशेषवाद-प्रतिकोटि-रूपः वैदिकः सर्वहितावहः ।  
विशिष्ट-सविशेष-पदयोः पर्यायत्वात् 'विशिष्टाद्वैत'-पदम् अप्य् एतद्-अर्थकम् एव ।  
एवं सत्य् एव श्रुति-वचनानां सर्वेषां समन्वयः ।  
एतद् एव ' कश्चिन् मां वेत्ति तत्त्वतः' इत्यादि वदतो भगवत आशयः । 

अत एव मत-त्रयादि-कल्पनम् अपि  
एकदेश-दर्शिनां मति-भेदवतां शुष्क-पण्डितानाम् एव,  
न तु पूर्ण-दर्शिनाम् ।  

> अथ नाम-धेयं सत्यस्य सत्यम् इति,  
> 'प्राणा वै सत्यं, तेषाम् एष सत्यम्'
इति हि ब्रवीति ।  
तच् च ब्रह्मावसाने प्रति-षेधे समञ्जसं भवति ।  
अभावावसाने तु प्रतिषेधे,  
किं सत्यस्य सत्यम् इत्य् उच्येत ?  
तस्माद् ब्रह्मावसानो ऽयं प्रतिषेधः, नाभावावसानः' (शं.भा.) 

इति सत्ये तारतम्यं सूचयताम् आचार्याणाम्,  
सत्य-पदेन जगद्-व्यावृत्तिं वदतां श्रीभाष्काराणाम् अपीदम् एव संमतम् ।  
श्रुतौ (छां. 8-3-5, बृ.7-5-1) सत्य-पद-निर्वचनम् अपीमम् एवार्थं दृढयति ।  
एतद् एवाध्यात्म-विज्ञान-सिद्धं सविशेषा(विशिष्टा)द्वैत-तत्त्वम् ।  
बौद्ध-वैदिक-संप्रदाय-सीमा ऽप्य् अयम् एव ॥ 

वस्तुतो वेदान्तशास्त्रं  
यत् प्राचीनैः बादरायण-बोधायनोपवर्षादिभिः प्रत्यपादि,  
तस्य निश्चित-स्वरूप-निर्णयाय महान् प्रयत्नो योऽकारि बहु-वत्सरान्,  
तस्य फलम् अन्येऽपि जानन्त्व् इत्य्-अर्थम् एव कृतोऽयं परिश्रमः ।  
अत एव न कस्यापि पक्षस्य खण्डनार्थम् आरचितोऽयं ग्रन्थः,  
किन्तु सत्यान्वेषणार्थ-कृत-बहु-काल-प्रयत्न-फल-भूतोऽयं ग्रन्थः ।  
परन्तु बहूनाम् इदं सत्यं नूनं नूतनम् एव भायाद् अपि ।  
समये तत्त्वम् इदम् इतोऽपि विस्तरेण यथावत् प्रकाशयामः ।  
प्रथम-प्रयत्नत्वात्, ग्रन्थ-स्यातिविस्तृतत्वाच् च  
बहवो विषयाः पूर्ण-स्वरूपतः प्रदर्शयितुं  
न शक्या अभूवन् ।  
तत्र तत्र ग्रन्थे सूचितश् चायमंशः । अतश्च - 

> समये त्व् अखिलं स्पष्टं  
> भविष्यति यदीच्छति ।  
> भगवान् सर्वभूतात्मा  
> सर्वलोकहिते रतः ॥ 

नव्यमङ्गलाभिजनः वरदाचार्यः 

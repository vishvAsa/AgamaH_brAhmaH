+++
title = "062 ज्ञानत्वं चेद्रहस्यागमविदितमिति"

+++
<details><summary>मूलम्</summary>

ज्ञानत्वं चेद्रहस्यागमविदितमिति स्वीकृतं नित्यभूतेः षाड्गुण्यात्मत्वमेवं प्रसजति सह तत्पाठतोऽतो जडा सा ।  
तत्संबन्धात् कुतश्चित्तदुपचरणमित्याहुरेके परे तु ज्ञानत्वाजाड्यकष्ठोक्त्यनुगुणमवदन्मुख्यतामात्मनीव ॥ ६२ ॥
</details>

<details><summary>सर्वाङ्कषटीका - ६२</summary>

492 



207. 

ज्ञानत्वं चेद्रहस्यागमविदितमिति स्वीकृतं नित्यभूतेः 

[ नित्यविभूतेः स्वयंप्रकाशत्वम् ] 

षाड्गुण्यात्मत्वमेवं प्रसजति सह तत्पाठतोऽतो जडा सा । तत्संबन्धात् कुतश्चित् तदुपचरणमित्याहुरेके परे तु 

ज्ञानत्वाजाड्यकण्ठोक्त्यनुगुणमवदन् मुख्यतामात्मनीव ॥62॥ 



ग्रन्थारंभे नित्यविभूतेः अजडवर्गे गणना कृता । तदाशङ्क्य समाधत्ते – ज्ञानत्वमित्यादि । **रहस्यागमविदितमिति** = **रहस्याम्नाये** = एकायनशाखायां **विदितमिति** = प्रतिपादितमिति हेतोः नित्यविभूतेः ज्ञानत्वं स्वीकृतं **चेत्** = **ज्ञानरूपत्वम्=अजडत्वम्** = स्वयंप्रकाशत्वं यदि स्वीक्रियते, तर्हि **एवम्** = एवमेव सह **तत्पाठतः** = तस्मिन्नेवागमे स्वयंप्रकाशत्वेन सह षाड्गुण्यस्यापि पाठात् **षाड्गुण्यात्मत्वम्** = ज्ञानशक्तिबलैश्वर्यवीर्यतेजोरूपषड्गुणवत्त्वमपि नित्यविभूतेः प्रसजति । **अतः** = षाड्गुण्यासंभववत्, तत्सह- पठितभगवद्वत् स्वप्रकाशत्वस्याप्यसंभवात् **सा** = नित्यविभूतिः **जडा** = नाजडा । ननु 'किमात्मिकैषा भगवतो व्यक्तिः' इति प्रश्नस्य, ‘यदात्मकोऽसौ भगवान्' इत्यादिना उत्तरदानात् भगवद्दिव्यमङ्गलविग्रहस्यापि ज्ञानरूपत्वाभिधानात्, तदुपादानभूताया नित्यविभूतेरपि ज्ञानरूपत्वावगमात् जडत्वं कथमित्यत्र - तत्संबन्धा- दित्यादि । कुतश्चित् **तत्संबन्धात्** = हेयप्रत्यनीकत्वाद्यन्यतमात् तस्य परमात्मनस्संबन्धात्, प्रवाहसंबन्धात् तीरस्येव **उपचरणम्** = उपचारात्तथाभिधानम् इति **एके** = केचन आहुः । परे तु ज्ञानत्वाजाड्य- **कण्ठोक्त्यनुगुणम्** = ज्ञानस्वरूपत्वस्य जडत्वाभावस्य च कण्ठतः स्पष्टतयैव उक्तेरनुसारेण आत्मनि **इव** = परमात्मनि यथा, तथैव **मुख्यताम्** = ज्ञानस्वरूपतामेव भगवद्दिव्यमूर्तेः अवदन् । 

रहस्याम्नाये ‘किमात्मिकैवैषा भगवतो व्यक्तिः' इत्यादिप्रश्नस्य ' यदात्मको भगवान्' इत्युत्तरदानात्, परमपदे भगवतश्शरीरमपि परमात्मवदेव ज्ञानात्मकमिति वक्तव्यं भवति । परं तु आत्मा खलु ज्ञान- स्वरूपः । तस्य शरीरमपि ज्ञानस्वरूपं कथं भवेत् ? उभयोरपि ज्ञानरूपत्वे शरीरशरीरिभावः कथम् ? अतः भगवतः शरीरम् न ज्ञानस्वरूपम्, किन्तु जडमेव इति केचिदाहुः । न च ' यदात्मको भगवान्' इति कथमिति वाच्यम्, औपचारिकत्वात्तस्य । अन्यथा परमात्मवत् तच्छरीरमपि षाड्गुण्यवदिति वक्तव्यं स्यादिति । इष्टापत्तौ षाड्गुण्यस्य चेतनत्वनियतत्वात् चेतनत्वमपि शरीरस्य वक्तव्यम् । न हि शरीरस्य चेतनपदवाच्यत्वं कस्यापीष्टम्। न च भगवच्छरीरस्य जीवस्य चेतनत्वं दृश्यत इति वाच्यम्, जीवस्य ब्रह्मांशत्वात्तथात्वम् । अधिकं शरीरलक्षणे (बुद्धि. 83) वक्ष्यते । 

परं तु धर्मभूतज्ञानस्य ज्ञानरूपत्वेऽपि आत्मवत् चेतनत्वं नाङ्गीक्रयते, परमात्मशरीरत्वमपि नाङ्गी- क्रियते । स्वप्रकाशत्वात् जडत्वमपि नाङ्गीक्रियते । तद्वत् नित्यविभूतेः स्वप्रकाशत्वाङ्गीकारमात्रेण, न तस्याश्चेतनत्वम्, नापि ज्ञानादिषाड्गुण्ययोगः । सिद्धान्ते पराक्त्वम्, जडत्वं च भिन्नम्, प्रत्यक्त्वं पराक्त्वं च भिन्नमित्यादिकं निरूपितं पुरस्तात् (जीव. 7 ) । अतो नित्यविभूतेरजडत्वे न कश्चन विरोधः । नवीना अपि परमात्मनो देहस्य ज्ञानरूपत्वमङ्गीकुर्वन्ति । परं तु स्वरूपात्मकमित्यपि वदन्ति ॥ ६२ ॥
</details>

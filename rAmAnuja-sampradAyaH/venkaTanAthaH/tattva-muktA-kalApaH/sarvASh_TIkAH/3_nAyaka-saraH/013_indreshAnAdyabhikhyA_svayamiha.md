+++
title = "013 इन्द्रेशानाद्यभिख्या स्वयमिह"

+++
<details><summary>मूलम्</summary>

इन्द्रेशानाद्यभिख्या स्वयमिह महदाद्युक्तिभिर्वा विशिष्टा तत्तत्पारम्यमानं न भवति बलवद्धर्भिमानोपरोधात् ।  
नो चेत्स्यान्नैक ईशो न भवति यदि वा कश्चिदन्योन्यबाधाल्लोकेऽप्यन्वर्थभावं न हि दधति महावृक्षमुख्यास्समाख्याः ॥ १३ ॥
</details>

<details><summary>सर्वाङ्कषटीका - १३</summary>

ननु ईश्वरपरमेश्वरादिशब्दाः पार्वतीपतावेव प्रसिद्धाः । ' इदि परमैश्वर्ये' इति धातोर्निष्पन्नाः इन्द्र- महेन्द्रादिशब्दा अपि त्रिलोकाधिपतावेव प्रसिद्धाः । एवं सति विष्णुरेव सर्वेश्वर इति कथमुच्यत इत्यत्राह- इन्द्रेशानादीति । **इन्द्रेशानाद्यभिख्या** = इन्द्रः, ईशानः; आदिपदेन ईश्वरादिशब्दा ग्राह्याः, **एवमाद्यभिख्या** = संज्ञा स्वयम्, महदाद्युक्तिभिर्वा विशिष्टा, 'स्वयम्' इति निर्विशेषणका केवला इन्द्रसंज्ञा, महदादिभिः **विशिष्टा** = महेशः, महेश्वरः, महेन्द्रः इत्यादिमहच्छब्दविशिष्टाः । आदिपदेन 'परम' शब्दो ग्राह्यः परमेश्वरशब्दस्य दर्शनात् । एतादृशः शब्दः, **बलवद्धर्मिमानोपरोधात्** = **बलवता** = प्रबलेन **धर्मिग्राहकमानेन** = धर्मिग्राहकप्रमाणेन सह **उपरोधात्** =विरोधात् तत्तत्पारम्यमानं न भवति तत्तद्देवतायाः पारम्ये, पारम्यस्य वा, प्रमाणं न भवति । इन्द्रशब्दो हि 'इदि परमैश्वर्ये' इति धातोर्निष्पन्नः स्वयमेव परमेश्वरपर्यायः; धातोरेव तावदर्थत्वात् । महच्छब्दविशेषितस्तु सुतरां परमेश्वरवाचकः । अथापि परमेश्वरशब्दो यथा रुद्रे प्रयुज्यते, न तथा इन्द्रमहेन्द्र- शब्दौ । एवमेव ईश्वरमहेश्वरपरमेश्वरादिशब्दाः रुद्रे प्रयोगमात्रात् तन्मात्रवाचका इत्यप्ययुक्तम् । अर्थपूर्तिदृष्ट्या तु ते सर्वे शब्दाः परमात्मभूतविष्णोरेव वाचकाः । अत एव विष्णुसहस्रनामसु महादेवमहेन्द्रादिशब्दाः पठ्यन्ते । अतश्च निरुपाधिका एते शब्दा विष्णुवाचकाः, अन्यत्र तु सोपाधिका एव । एवमनङ्गीकारे धर्मिग्राहक- प्रमाणविरोधो दुर्वारः । धर्मिण इन्द्रादेः सद्भावबोधकानि प्रमाणानि तं परिमितैश्वर्यमेव वदन्ति, विष्णुं त्वनन्ते- श्वर्यम् । अतस्तेन विरोधस्स्यात् । एवमैककण्ठ्यानङ्गीकारफलं विवृणोति – नो चेदित्यादिना । नो **चेत्** = एव- मनङ्गीकारे ईशः एकः न स्यात्, यदि **वा** = अथवा **अन्योन्यबाधात्** = परस्परविरोधात् कश्चित् एकोऽपि ईशो न **भवति** = भवेत् । इन्द्र एव सर्वेश्वरस्स्यात् । एवं रुद्रश्चतुर्मुखो वा स्यात् । तथा च बहव ईश्वरा भवेयुः । अथवा परस्परविरोधात् एकोऽपि ईश्वरो न स्यात् । अतो यथाश्रुतमर्थं त्यक्त्वाऽऽशयान्वेषणमेव कर्तव्यम् ॥ 

381 



ननु मास्तु को पीश्वरः, का हानिः ? सन्त्येव किल निरीश्वरवादिनस्सांख्या मीमांसकाश्च । इति चेत्; सन्त्येव ततोऽपि ज्येष्ठाः चार्वाकमाध्यमिकादयोऽपि एवं हि तर्हि जगति कुत्रापि व्यवस्थैव न स्यात् । अत एव 'भयादस्याग्निस्तपति' 'एषसेतुर्विधरणः' इत्यादि श्रूयते । अस्तु तर्हि अनेकेश्वरवाद इति चेत्; 'वैद्यद्वयं रोगिविनाशहेतुः राजद्वयं राज्यविनाशहेतुः । गुरुद्वयं शिष्यनिपातहेतुः भार्याद्वयं भर्तृविनाशहेतुः ॥ ' इति न्यायावतारप्रसङ्गः । न च कल्पादिभेदेन विरोधः परिहियतामिति वाच्यम्, तदा हीश्वरत्वस्य कालोपाधिक- त्वापातात् निरुपाधिकेश्वरो न कोऽपि स्यात् । मास्तु का हानिः ? इति चेत्, शब्दवृत्तानभिज्ञस्त्वम् । लोके ईश्वरादिपदानां नियमेन सापेक्षत्वदर्शनात्, निरुपाधिकम् 'ईश्वर' पदमेव न स्यात् । अस्तु तथैव का हानिरिति चेत्; उक्तमेव शब्दवृत्तानभिज्ञस्त्वमिति । सोपाधिकत्वस्य निरुपाधिकत्वसापेक्षत्वात् । यच्च निरुपाधिकं ईश्वरपदम्, तदेव परमात्मवाचीति मन्यताम् । यथा परिमाणस्य कुत्रचिद्विश्रान्तेरावश्यकत्वात् परममहत्परि- माणसिद्धिः, तथैवेश्वरत्वस्यापि कुत्रचिद्विश्रान्तिरावश्यकी । अतः कालदेशाद्युपाध्यनपेक्षः कश्चिदीश्वरः स्यादेव । अन्तत आप्रातरासायं संभवतां घटनानामध्ययनेनैवाद्भुतदिव्यशक्तिविशिष्टं किञ्चित्स्यादेवेति सुसूक्ष्मधियां न तिरोहितं भवेदित्यलमनया नास्तिक्यवार्तया निरयहेतुभूतया । ननु तर्हि ईश्वरपदमेव निरुपाधिकं परमात्मवाचि यदि, तर्हि महेश्वरपरमेश्वरादिपदानां का गतिरिति शङ्कां परिहरति - लोक इत्यादिना । **लोकेऽपि** = स्थूले जगत्यपि महावृक्षमुख्याः **समाख्याः** = 'महावृक्ष : ' 'महौषधम्' इत्यादिनि नामधेयानि **अन्वर्थभावम्** =अन्वर्थताम् न हि भजते 'शुण्ठी महौषधम्' इत्यमरः । लशुनमिति केचन । **'महावृक्षः** = अर्कगुल्ममि’त्यानन्ददायिनी । आपेक्षिकं किञ्चिन्महत्त्वमादायापि तच्छब्दं लोके प्रयुञ्जते । अनवधिकं महत्त्वं तु ब्रह्मण एकस्यैव, बृहतेर्धातोः महत्त्वार्थकत्वात् । तत्तु 'ज्यायान्पृथिव्याः ज्यायानन्तरिक्षा- ज्ज्यायेनेभ्यो लोकेभ्यः' (छां. 3-14- 3 ) ' महतो महीयान्' (कठ. 1-2-20, श्वे. 3-20, म. ना. 12 - 1 ) इत्यादिप्रमाणात् परमात्मनि पर्यवस्यति । एतदप्यन्ते 'महान् प्रभुर्वै पुरुषस्सत्त्वस्यैष प्रवर्तकः ।' (श्वे. 3-12) इति सत्त्वगुणाधिष्ठातरि पुरुषपदवाच्ये विष्णौ विश्राम्यतीति भावः ॥ 

पुनः पुनः पेषणेऽपि ह्येतदेवात्र निश्चितम् । तथ्यमध्यात्मवादस्य देवतावादतस्तथा ॥ स्वस्वोपास्यातिवादित्वं ह्युपासितुरवारितम् । भूमविद्यागतन्यायात्सिद्धं न्याय्यञ्च तन्मतम् ॥ दुर्वारा सहजा, यस्मात् बुद्धितत्त्वं हि तादृशम् । यावत्तु देवतावादस्तिष्ठेदेवं विचारणा ॥ श्रीमद्भागवतप्रोक्तन्याय एवात्र युज्यते । स च प्रदर्शितः पूर्वं व्यर्थः कालक्षयस्त्वितः ॥ अतियजेत निजां यदि देवतामुभयतश्यवते जुषतेऽप्यघम् । 

इति हि नीतिविदां मतम्, अन्यथा न हि भवेत्सुदृढा तदुपासना । 

सर्वमध्यात्मविद्याङ्गमिति यावन्न बुध्यते । वर्धेत तावच्चर्चेयं वर्ज्यतां शब्दवर्धनम् ॥ 'भिद्यते ह्रदयग्रन्थिः छिद्यन्ते सर्वसंशयाः । क्षीयन्ते चास्य कर्माणि तस्मिन् दृष्टे परावरे ॥ ' अतस्सर्वं परित्यज्याध्यात्मविद्यामुपार्जय । नान्योऽस्त्युपायस्सर्वेषां केशानां तु निवृत्तये ॥ १३ ॥
</details>

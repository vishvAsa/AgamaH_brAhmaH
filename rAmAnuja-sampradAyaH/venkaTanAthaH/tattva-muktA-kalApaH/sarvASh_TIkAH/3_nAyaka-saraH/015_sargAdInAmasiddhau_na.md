+++
title = "015 सर्गादीनामसिद्धौ न"

+++
<details><summary>मूलम्</summary>

सर्गादीनामसिद्धौ न हि निगमगिरां भज्यते संप्रदायस्तत्सिद्धौ नानुमानं प्रभवति यदिदं बाधशून्यं विपक्षे ।  
शास्त्रेभ्यस्तत्प्रसिद्धौ सहपरिपठनाद्विश्वकर्ताऽपि सिध्येद्धर्मानुष्ठापनार्थं तदनुमितिरतो नैव शक्या कदाचित् ॥ १५ ॥
</details>

<details><summary>सर्वाङ्कषटीका - १५</summary>

386 

[ईश्वरानुमानपरीक्षा ] 

160. 

सर्गादीनामसिद्धौ न हि निमगिरां भज्यते संप्रदायः 

तत्सिद्धौ नानुमानं प्रभवति यदिदं बाधशून्यं विपक्षे । 

एवं ब्रह्मणः श्रुत्येकसमधिगम्यत्वं प्रतिष्ठापयितुं ब्रह्मणो वाच्यत्वं वेद्यत्वं च प्रसाध्य, देवताविशेषविचारं प्रसङ्गादागतं परिसमाप्य, ब्रह्मणः श्रुत्येकसमधिगम्यत्वस्थापनायैव तस्यानुमानगम्यत्वं निराकरोति विस्तरेण- सर्गादीनामित्यादिना । ईश्वरानुमानञ्च प्राधान्येन त्रिविधम् – वेदप्रामाण्यरक्षणविधया, प्रथमगुरुतया, जग- त्कर्तृतया च । तदुक्तमुदयनाचार्यैः - ' प्रमायाः परतन्त्रत्वात् सर्गप्रलयसंभवात् । तदन्यस्मिन्ननाश्वासात् न विधातुरसंभवः ॥' (न्या.कु.2-1 ) इति । प्रमायाः प्रमात्मकज्ञानस्य परतन्त्रत्वात् स्वोत्पत्तौ, स्वगतप्रामाण्ये च परतन्त्रत्वात् **विधातुः** = ईश्वरस्य **असम्भवः** = न अभावो ईश्वरे वर्तते । अयं विचारो बुद्धिसरे विव्रियते । सर्गप्रलयसंभवात् । तत्राद्यं प्रामाण्यस्य स्वतस्त्वस्थापनाद्बुद्धिसरे निरसिष्यते । द्वितीयमत्र दूषयति । 'सर्गाद्य- कालीनो वेदोपदेशः तदभिज्ञपुरिषकर्तृकः, उपदेशत्वात्, भारताद्युपदेशवत्' इत्यनुमानेनेश्वरसिद्धिः । वैदिक- परंपरा तु गुरुशिष्यपरंपराऽद्यपर्यन्तमागता दृश्यते । अद्यतनस्तूपदेशः गुरुपूर्वकः । गुरोरपि तद्गुरुपूर्वकः । एवं परंपरयाऽऽगतो वेदोपदेशः । परन्तु प्रलयानन्तरसृष्टौ प्रथमोपदेशः केन कृतः ? इति प्रश्ने, पुरुषान्तराभावात्, तदभिज्ञः कश्चित्पुरुष आवश्यकः । स एवेश्वरः; सर्वज्ञत्वे सति चेतनत्वं हीश्वरलक्षणम् । महाभारताद्युपदेशो दृष्टान्तः । प्रथमो हि भारतोपदेशः तदभिज्ञव्यासमूलकः सर्वसम्मतः । एवमेव तत्तादृशवेदोपदेष्टृत्वं सर्वज्ञपुरुषमन्तरा न संभवतीति वेदोपदेष्टृतया सर्वज्ञपुरुषसिद्धिः । तदेतद्दूषयति- **सर्गादीनाम्** = सृष्टिप्रलयादीनाम् **असिद्धौ** = तत्साधकप्रमाणाभावेनासिद्धौ सत्याम् निगमगिरां **संप्रदायः** = वेदोपदेशानां परंपरा न हि **भज्यते** = न हि भग्ना भवति । सर्गाद्यकालीनवेदोपदेशः किलोक्तानुमाने पक्षः । प्रलये सिद्धे, अनन्तरं सृष्टेरप्यावश्यकतया, तदा वेदोपदेशोऽपि कर्तव्यः । प्रलयस्यैवासिद्धौ सर्गाद्यकालस्य, आद्यवेदोपदेशस्य च कथं सिद्धिः ? न हि प्रलयः कस्यचिदनुभवसिद्धः । अत एवाद्यवेदोपदेशोऽप्यसिद्धः। ततश्चाश्रयासिद्धिः । न च ' धाता यथापूर्वमकल्पयत्' ( तै. 2-1-38) इत्यत्र 'यथापूर्वम्' इत्यनेन सृष्टि- प्रलयौ सिद्धौ । एवं ' यो ब्रह्माणं विदधाति पूर्वं यो वै वेदाँश्च प्रहिणोति तस्मै ' ( श्वे. 6-18 ) इति परमात्मनो चतुर्मुखं प्रति वेदोपदेष्टृत्वं हि श्रुतिसिद्धमिति वाच्यम् ; एवञ्चान्योन्याश्रयप्रसङ्गः । ईश्वरोपदिष्टत्वात् खलु वेदाःप्रमाणम् । ततश्च ईश्वरसिद्धौ वेदप्रामाण्यम्, वेदप्रामाण्यसिद्धावीश्वरसिद्धिरिति ॥ 

1 

ननु सर्गप्रलयौ अनुमानेनैव साधयामः 'विश्वसन्ततिः कदा चिदुच्छिद्यते, सन्ततित्वात्, प्रदीपसन्ततिवत्' इत्यनेन प्रलयस्सिद्ध्यति । एवं प्रलयकालिकाः परमाणवः पुनः ब्रह्माण्डारंभकाः, परमाणुत्वात्, इदानीन्तन- ब्रह्माण्डारंभकपरमाणुवत् इत्यनेन पुनःसृष्टिरपि सिद्ध्यतीति नाश्रयासिद्धिरित्यत्र आह - तत्सिद्धावित्यादि । **तत्सिद्धौ** = सृष्टिप्रलयसाधने अनुमानम् न **प्रभवति** = न समर्थं भवति । कुत इत्यत्र – **यत्** = यस्मात् **इदम्** = उक्तानुमानम् विपक्षे विरोधापादने 'हेतुरस्तु साध्यं मास्तु' इत्यप्रयोजकशंकायाम् **बाधशून्यम्** = अप्रयोजकशंकावारकबाधकतर्कशून्यम्, अतो न प्रभवति । 'पर्वतो वह्निमान् धूमात्' इति प्रयोगे कृते धूमस्य 

387 

शास्त्रेभ्यस्तत्प्रसिद्धौ सहपरिपठनात् विश्वकर्ताऽपि सिध्येत् 

धर्मानुष्ठापनार्थं तदनुमितिरतो नैव शक्या कदाचित् ॥15॥ 



सत्त्वमात्रात् वह्निनापि भवितव्यमिति नियमो नास्ति इत्यभिप्रायेण 'धूमोऽस्तु, वह्निर्मास्तु' इत्याक्षेपस्याप्रयोजक- शङ्कायां कृता, 'यदि वह्निर्नस्यात् तर्हि धूमोऽपि न स्यात्; धूमस्य वह्निजन्यत्वात्' इत्यप्रयोजकशङ्कापरिहारकानु- कूलस्तर्कों वक्तव्यः । यदि नोच्यते, तदनुमानं प्रमाणं न स्यात् । एतद्विस्तरो बुद्धिसरे (६०) भविष्यति । प्रकृते, सन्ततित्वस्योच्छित्तिं प्रत्यप्रयोजकत्वात्, 'सन्ततित्वमस्तु, उच्छित्तिर्मास्तु' इत्यप्रयोजकशङ्कायां तद्वारकानु- कुलस्तर्को दुर्वचः । दीपादावपि सन्ततित्वं नोच्छेदकारणम्; किन्तु तैलादिकारणनाश एव । अत इदमनुमानम- प्रयोजकम् । यदात्रोच्छेदो न भवति, तदा पुनस्सृष्टेरपि नावकाश इति द्वितीयमप्यप्रयोजकम् ॥ 

ननु वेदास्सर्वथाऽप्रमाणमिति न वदामः । किन्तु वेदस्य शब्दरूपत्वात्, आप्तोक्तत्वज्ञानमन्तरा शब्दे प्रामाण्यनिश्चयासंभवात्, वेदानामपि प्रामाण्यमाप्तोक्तत्वनिश्चयादेव भवेत् । यदि वेदेनैवेश्वरसिद्धिस्तदा पूर्वोक्त- रीत्यान्योन्याश्रयापातेन, जगत्कर्तृत्वानुमानेश्वरसिद्धौ, वेदप्रामाण्यसिद्ध्या, वेदेन सृष्टिप्रलयसिद्धिर्निष्प्रत्यूहैव । एवञ्च सर्गाद्यकाले वेदोपदेष्टृत्वेनापीश्वरसिद्धिरभ्युच्चयाय भवति । तत्राह - शास्त्रेभ्यइत्यादि । **शास्त्रेभ्यः** = वेदेभ्यः, ‘वेदाच्छास्त्रं परं नास्ति' इत्युक्त्या वेदा एव प्रथमं शास्त्रम् ; तत्प्रसिद्धौ - सृष्टिप्रलयसिद्धौ सत्याम्, **सहपरिपठनात्** = सृष्टिप्रलयाभ्यां सह जगत्कर्तृत्वस्यापि तत्रैव पाठात्, **विश्वकर्ताऽपि** = ईश्वरोऽपि तेनैव सिद्धये- दिति ईश्वरानुमानं व्यर्थम् । 'धाता यथापूर्वमकल्पयत्' ( तै. 2-1-38) इत्येतस्मिन्नेव वाक्ये सृष्टिप्रलयवत् ‘धाता’‘अकल्पयत्” इति जत्स्रष्टृत्वमपि प्रतिपाद्यत इति तदर्थं अनुमानापेक्षा व्यर्थेति भावः ॥ 

ननु भोः ! पूर्वपक्षिण आशय एव नावधृतस्त्वया । शब्दस्य प्रामाण्यं हि वक्तुराप्तत्वज्ञानाधीनम् । वेदोपदेष्टा आप्त इति ज्ञानमन्तरा कथं तदर्थे आश्वासो भवेत् ? अतः प्रथमं जगत्कर्तृतयेश्वरसिद्धौ, तत्प्रोक्ततया वेदप्रामाण्ये च सिद्धे, वेदेन सृष्टिप्रलयसिद्ध्या, सर्गाद्यकालिकवेदोपदेष्टृतयेश्वरसिद्धिरिति कथं वेदेनैव जगत्कर्तृसिद्धिः ? अन्योन्याश्रयप्रसङ्गात् । न च जगत्कर्तृतयेश्वरसिद्धौ, जगदन्तर्गतवेदकर्तृत्वमपि तेनैव सिद्धमिति, वेदोक्तसृष्टिकालान्वेषणादिकं दण्डापूपन्यायायितमिति वाच्यम् ; कर्तृत्वोपदेष्टृत्वयोः भिन्नत्वात् । कर्तृत्वेनैवेश्वरसिद्ध्या पुनरुपदेष्टृत्वेन तत्साधनप्रयासः कुतः इति तु न शङ्कनीयम्; अनुमानस्यानुमानान्तरादूषकत्वात् इत्यत्राह - धर्मेत्यादि । **अतः** = ईश्वरोपदिष्टत्वमात्रेण वेदप्रामाण्यासिद्ध्या, वेदानां स्वतः प्रामाण्यादेव **धर्मानुष्ठापनार्थम्** = धर्मसंप्रदायप्रवर्तनार्थम् **तदनुमितिः** = ईश्वरानुमानम् **कदाचित्** = बहुकालपरिश्रमेणापि नैव शक्या-सर्वथा न साधीयः ॥ 

अयमाशयः - वेदानां शब्दरूपत्वेन, शब्दप्रमाण्यस्याप्तप्रणीतत्वनिश्चयााधीनत्वेन, परमाप्तेश्वरो- पदिष्टत्वाद्वेदानां प्रमाण्यसिद्धिः । तथोक्तम् 'मन्त्रायुर्वेदप्रामाण्यवच्च तत्प्रामाण्यमाप्तप्रामाण्यात्' (न्या. सू. 2- 1-69) इति हि ते मतम् । वेदोपदेष्टृतयेश्वरसिद्धावपि, ईश्वरस्य परमाप्तत्वं कथं सिद्धम् ? न च जगत्कर्तृतयेश्वरस्सिद्ध्यन् नित्यसर्वज्ञतयैव सिद्ध्यति सः । तादृशसर्वज्ञत्वमेवाप्तत्वमिति वाच्यम्, कपिल- सुगतादीनामपि तत्तन्मतस्थैः सर्वज्ञत्वाङ्गीकारात्, तेषामप्याप्तत्वसिद्धौ तदुपदिष्टानां कापिलसौगतागमानामपि 

कार्यायोजनधृत्यादैः 



388 

[कार्यत्वहेतुकेश्वरानुमाननिरासः ] 

161. साध्यं यादृक् सपक्षे नियतमवगतं स्याद्धि पक्षेऽपि तादृक् 

तस्मात् कर्मादियुक्तः प्रसजति विमते कार्यताद्यैस्तु कर्ता । 

प्रामाण्यप्रसङ्गे, एतादृशप्रामाण्यस्याप्रयोजकत्वात् । न च 'सर्वज्ञस्सुगतो बुद्धः' (ना. लि. स्व. 13) इति कोशात्सुगतस्यैव सर्वज्ञत्वं संप्रतिपन्नम्, नेतरेषामिति वाच्यम्, आपेक्षिकज्ञानाधिक्येनापि तथा व्यपदेश- संभवात् । अन्यथा ‘कृशानुरेतास्सर्वज्ञः' (ना. लिं. स्व. 33 ) इति रुद्रस्यापि सर्वज्ञत्वं स्यात् । अस्तूभयो- स्सर्वज्ञत्वम्, का हानिः ? इति चेत् अतीव वालिशस्त्वम् । किं न श्रुतमायुष्मता - 'कपिलो यदि सर्वज्ञस्सुगतो नेति का प्रमा । तावुभौ यदि सर्वज्ञौ मतिभेदः कथं तयोः ? ॥' इति । अतस्सर्वज्ञत्वमात्रा- न्नाप्तत्वनिश्चयः । अत उपदेष्ट्रपक्षया प्रतिपाद्यविषयानुगुणमेव प्रामाण्यं वक्तव्यम् । निरुपाधिकधर्मप्रति- पादकत्वमेव वेदानामितरागमापेक्षया श्रेष्ठ्यम् । अत एव 'वेदोऽखिलो धर्ममूलम्' (गौ.ध. सू. 1-1-1) 'यतोऽभ्युदयनिःश्रेयससिद्धिस्स धर्मः ' ' तद्वचनादाम्नायस्य प्रामाण्यम्' ( वै. सू. 1-1-2,3) इत्यादीनि प्रवृत्तानि । जैनत्वेन प्रसिद्धः अमरसिंहोऽपि हि 'श्रुतिस्त्री वेद आम्नायस्त्रयी, धर्मस्तु तद्विधिः' (ना. लि. शा. शब्द.) इति वेदविहितत्वमेव धर्मलक्षणमाह । अतो निरुपाधिधर्मप्रतिपादकत्वादेव वेदानामितरातिशयितं प्रामाण्यम् । अतश्च वेदानां स्वतः प्रामाण्यात्, वेदानां प्रामाण्याङ्गतयेश्वरसिद्धर्न साधीयसी । एतत्सूचनार्थ - मेवाचार्यैः 'धर्मानुष्ठापनार्थम्' इति पदं प्रयुक्तम् । एवमेवेतरेऽपि यदि स्वतः प्रामाण्यं ब्रूयुस्तदा का गतिरिति चेत्, सत्यम् । एतत्त्वग्रे (बुद्धि. 101-102) विचार्यते । अतो वेदानामपौरुषेयत्वेन स्वतः प्रामाण्या- त्तेनेश्वरसिद्धिर्निष्प्रत्यूहा । अत एव सर्वैरप्याचार्यैः 'शास्त्रयोनित्वात्' (ब्र.सू. 1-1-3 ) इति सूत्रे परमात्मनश्शास्त्रैकप्रमाणकत्वं साधितम् । अतो वेदोपदेष्टृतया नेश्वरसिद्धिः ॥ १५ ॥
</details>

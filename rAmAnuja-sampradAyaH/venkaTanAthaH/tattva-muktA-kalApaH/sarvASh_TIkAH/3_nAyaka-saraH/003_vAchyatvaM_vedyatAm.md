+++
title = "003 वाच्यत्वं वेद्यताम्"

+++
<details><summary>मूलम्</summary>

वाच्यत्वं वेद्यतां च स्वयमभिदधति ब्रह्मणोऽनुश्रवान्ता वाक्चित्तागोचरत्वश्रुतिरपि हि परिच्छित्त्वभावप्रयुक्ता ।  
नो चेत् पूर्वापरोक्तिस्ववचनकलहस्सर्ववेदान्तबाधस्तत्सिद्धिर्हेतुभिश्चेत् प्रसजति विहतिर्धर्मिसाध्यादिशब्दैः ॥ ३ ॥
</details>

<details><summary>सर्वाङ्कषटीका - ३</summary>

T 

ब्रह्मणः श्रुतिवेद्यत्वं न भवत्येव, तस्यावाच्यत्वादवेद्यत्वाच्चेति वदतां शून्यवादगन्धिनां मतमादौ निराकरोति वेदान्तस्यात्यन्तोपयुक्तत्वात् - वाच्यत्वमित्यादिना । **अनुश्रवान्ताः** = वेदान्ताः ब्रह्मणः **वाच्यत्वम्** = शब्दबोध्यत्वम् वेद्यतां **च** = ज्ञानविषयत्वं च स्वयं अभिदधति । या श्रुतिः परब्रह्मणः सर्वप्रमाणाद्यतीतत्वं वदति, सैव तं त्वौपनिषदम् (बृ. 5-9-23 ) इति तस्योपनिषद्गम्यत्वमपि वदति । किं बहुना ? 'ब्रह्म अवाच्यम्, अवेद्यम्' इति शब्द एव किल तस्य वाच्यत्वं वदति, 'अवाच्यम्' इति शब्देन वाच्यत्वे सति कथमवाच्यत्वम्? अबोध्यमित्यनेन बोध्यमाने वा कथमबोध्यत्वम् ? अतः वाडित्तागोचरत्वश्रुतिरपि- वागगोचरत्वम्, मनोऽगोचरत्वञ्च प्रतिपादयित्री 'यतो वाचो निर्वर्तन्ते, अप्राप्य मनसा सह' ( तै. आ. 9) इत्यादिश्रुतिरपि परिच्छित्त्यभावप्रयुक्ता **हि** = **परिच्छेदः** = 'इदमियदेव' इतीयत्तानिष्कर्षः । तदभावप्रयुक्ता हि । **नोचेत्** = एवमनङ्गीकारे **पूर्वापरोक्तिस्ववचनकलहः** = पूर्वोत्तरवाक्यैः विरोधः, स्ववचनविरोधश्च दुर्निवारः । न तावन्मात्रम्, **सर्ववेदान्तबाधः** = सकलोपनिषद्विरोधः, सर्वोपनिषदामनुत्थितिरेव वा । अवाच्यत्वात् शब्दरूपाणामुपनिषदामनुत्थितिः । अवेद्यत्वात् उपनिषदाम् ब्रह्मविद्यारूपाणामप्रसक्तिश्च । उपनिषच्छब्द- मुख्यार्थस्तु ब्रह्मविद्यैव । ब्रह्मणोऽवेद्यत्वे तद्विषयिणी ब्रह्मविद्या कथं स्यात् । एतादृशविद्याप्रतिपादकत्वेन खलूपनिषदोऽर्थवन्त्यो भवन्ति । ब्रह्मणोऽवाच्यत्वे कथमिदं स्यात् ? 

ब्रह्मणोऽवेद्यत्वमवाच्यतां चानुमानेनापि साधयामः - इति वदन्तं प्रत्याह - तत्सिद्धिरित्यादि । **तत्सिद्धिः** = अवेद्यत्वावाच्यत्वयोः सिद्धिः हेतुभिश्चेत्, **धर्मिसाध्यादिशब्दैः** = पक्षसाध्यादिशब्दैः **विहतिः** = व्याघातः प्रसजति । आदिपदेन हेतुशब्दः ग्राह्यः । विमतम् अवाच्यम्, ब्रह्मत्वात्, स्वयंप्रकाशत्वाद्वा, यत् वाच्यम्, न तत् ब्रह्म, यथा घटादिः ; विमतं अवेद्यम्, स्वयंप्रकाशत्वात्, यत् वेद्यम्, न तत् स्वयंप्रकाशम्, यथा घटादिः - इत्यादयः प्रयोगा द्रष्टव्याः । ब्रह्मत्वस्वयंप्रकाशत्वादिशब्दैः हेतोः कथने ' त्व' प्रत्ययप्रकृति- भूतेन ब्रह्मादिशब्देन ब्रह्माभिधीयते, न वा? नेति पक्षे कथं तस्य हेतुत्वम् । हेतोः पक्षवृत्तित्वावश्कत्वात् । 



356 

न चेत् स्वरूपासिद्धिः । पक्षवाचकपदेन ब्रह्मणोऽभिधाने, तच्छब्देन वेद्ये च ब्रह्मणि, 'मम माता वन्ध्या ' इतिवद्भवतीति सुतरां विरोधः ॥ 



पूर्वपक्षिणामयमाशयः – ज्ञानं नाम ज्ञेयपरिच्छेदः, ज्ञेयस्य वस्तुनः इदमित्थंतया निष्कृष्यस्वरूप- प्रदर्शनम् । परमात्मा हि अनन्तः सर्वप्रकारेणापि, अप्रमेयः स्वप्रकाशश्च । स कथमिदंतया प्रदर्श्यतान्येन साधनेन । ‘तदेव ब्रह्म त्वं विद्धि नेदं यदिदमुपासते' (केन. 1-4 ) इति 'यदिदमित्युपासते जनाः, न तो 'ति जनैर्ज्ञायमानं न ब्रह्मेत्युक्तम् । 'यतो वाचो निवर्तन्ते । अप्राप्य मनसा सह' (तै. आ. 9) इति **वाङ्मनसापरिच्छेद्यम्** =उभयोरविषयं ब्रह्मेत्युच्यते । **वाक्** = शब्दः । मनः ज्ञानकरणम् । एतदेवावाच्यत्वमवे- द्यत्वञ्च । न च ‘यतो वाचः' इति ब्रह्मानन्दस्यैवापरिच्छिन्नत्वं वक्ति, न तु ब्रह्मण इति वाच्यम् ; 'यतो वाङ्निवर्तते, तस्य ब्रह्मणः' इत्यन्वयस्यैव स्वरसत्वात् । स्वरूपं परिमितम्, धर्मस्त्वपरिमित इति विपरीतवचनम् । वस्तुतो धर्मधर्मिणोरभेदात्, स्वरूपस्यानन्तत्वसिद्धिः । ततश्च ज्ञानस्य ज्ञेयपरिच्छेदरूप- त्वेनापरिच्छिन्नं ब्रह्म न ज्ञानविषय इत्यवेद्यत्वसिद्धिः । एवञ्च शब्दस्य ज्ञानजनकत्वेनैव प्रमाणत्वात्, ज्ञेयत्वे निरस्ते वाच्यत्वमपि निरस्तमेवेत्यवाच्यत्वसिद्धिः । अपि च स्वयंप्रकाशस्वरूपं ब्रह्मं यदि वेद्यं वाच्यं च भवेत्, तर्हि तत् स्वयंप्रकाशस्वरूपं न स्यात् । किञ्च सृष्टिर्नाम नामरूपव्याकरणमेवेति 'तद्धेदं तर्ह्यव्याकृतमासीत्तन्नामरूपाभ्यां व्याक्रियत' (बृ. 3-4-7) 'संज्ञामूर्तिक प्तिस्तु' (ब्र. सू. 2-4-17) इति श्रुति- सूत्रादिसिद्धम् । एवञ्च ब्रह्मणः स्रष्टुः सृज्यत्वाभावादेव न नामरूपसंबन्धप्रसक्तिः । ततश्च नामाभावादवाच्यत्वं, रूपाभावादवेद्यत्वमिति द्वयं न निराकर्तुं शक्यम् ॥ 

सिद्धान्तिनस्तु - सत्यमिदं सर्वं यदुक्तमेतावता । निरुपाधिकमवेद्यत्वम्, निरुपाधिकमवाच्यत्वं च यदि, तर्हि उपनिषदामितरेषामध्यात्मशास्त्राणां वा का गतिः ? को वा विषयस्तेषाम् ? 'ब्रह्मापरिच्छिन्नम् ' ‘ब्रह्मावेद्यम्' इति शब्दैः किल तद्वयं प्रतिपाद्यम् । तादृशशब्दैरबोध्यमेव यदि स्याद्ब्रह्म, तर्हि कथमवेद्यत्वावाच्यत्वयोस्सिद्धिः ? ननु कस्य को वा लाभोऽनेन सङ्गीतकेन? ब्रह्म तु अपरिच्छिन्नमिति संप्रतिपन्नम् । ज्ञानं च ज्ञेयपरिच्छेद इत्यपि सर्वविदितम् । एतद्विरोधः परिह्रियताम् । तह्युपनिषदां का गतिरिति चेत्, 'शाखाग्रे चन्द्रः' इतिवत् परिचायकाः केवलं ताः, न प्रतिपादका इति चेत्, इदमत्र पश्यन्तु निर्मत्सराः – महान् सागरस्समग्रः न केनापि कदापि द्रष्टुं शक्यः । अथ तर्हि 'समुद्र एव न दृष्टः' इति वक्तव्यं वा? ‘दृष्टस्समुद्रो मया' इति वचनं मिथ्या वा? समुद्रस्य सावयवत्वात्, एकदेशदर्शनं घटेतापि । परमात्मनस्त्वखण्डत्वात् एकदेशग्रहणं कथं घटेत ? अयि भो बृहस्पते ! ' प्रत्यक्षमनुमानमेक- देशग्रहणात्' इति बौद्धवाद एव न श्रुतस्त्वया? ब्रह्मणः किम्? लौकिकानां घटादीनां प्रत्यक्षत्वं सर्वानुभवसिद्धमङ्गीक्रियते, न वा? अत्रैवं पृच्छति सर्वापलापवादी– घटादयो हि चाक्षुषाः प्रत्यक्ष- दृष्टा इत्युच्यन्ते । चक्षुरिन्द्रियजन्यं प्रत्यक्षं नाम चक्षुरिन्द्रियघटसंयोगेन जातं प्रत्यक्षम् । घटस्य पुरोदेशा- वच्छेदेनैव चक्षुस्संयोगो जायते, न तु यावद्घटदेशावच्छेदेन । एकपार्श्वदर्शने, तदितरपार्श्वावच्छेदेन चक्षु- स्संयोगो न वर्तत एव । सर्वदेशावच्छेदेन चक्षुस्संयोगस्तु कदापि कस्यापि न संभवी । अतश्च 

357 



घटचक्षुस्संयोगस्याभावात् ‘घटश्चक्षुषा दृष्टः' इति व्यवहारः कथम् ? न च चक्षुरिन्द्रियस्य प्राप्यकारित्वा- भावात्, नैवमापत्तिरिति वाच्यम्; अप्राप्यकारित्वपक्षेऽपि दोषस्य समानत्वात् । चक्षुरिन्द्रियस्याप्राप्य - कारित्वेऽपि न हि कुड्यादिना व्यवहितं घटादिकं चक्षुर्गृह्णीयात् । अतोऽप्राप्यकारित्वपक्षेऽपि विषयस्य चक्षुरिन्द्रियाभिमुख्यमावश्यकमेव । घटादेरर्धभाग एव चक्षुषोऽभिमुखः । अपरार्धस्तु चक्षुषो नाभिमुखः । अतश्च अर्धघट एव चाक्षुषः, न तु पूर्णः । एवं तर्हि लोकव्यवहारस्य का गतिः ? अस्तु तर्हि प्रत्यक्षमप्यनुमानविशेष एवेति चेत्; लोके प्रत्यक्षात्मकज्ञानमेव यदि नास्ति, व्याप्तिग्रहणं वा, पर्वतादौ धूमादिदर्शनं वा कथमुपपादनीयम् ? सर्वमिदं शून्यवादस्य पूर्वावतारः । अथवा वैतण्डिकस्य खण्डनकारस्य वा शिष्या भवन्तः । ' सर्वं खल्विदं ब्रह्म' (छां. 3-14 - 1 ) इत्यङ्गीकुर्वता 'वीरहा विषमः शून्यः ' (वि. स.ना.) इति शून्यपदस्य ब्रह्मपर्यायत्वाच्छून्यवादे नास्माकं प्रद्वेष इति चेत्; किमिदं कापट्यम्, उत नास्तिक्यम्? इति न जानीमः । भवदाचार्योऽपि शून्यपदं निरूपाधिकशून्यपरं न व्याचख्यौ ॥ 

यदि जीर्णयितुं शक्यं तत्पदं निरुपाधिकम् । न हि प्रच्छन्नबौद्धत्वं नूनं तव तदा भवेत् । 

श्रीशङ्कराचार्यैरपि ' गुणशून्यः' इति व्याख्यातत्वे, कथं निरुपाधिकं शून्यत्वं भवतोच्येत ? निष्कर्षतस्तु बुद्धिदृष्ट्या शून्यम्, ज्ञानदृष्ट्या तु पूर्णमिति 'शून्य' 'पूर्ण' पदद्वयमपि परतत्त्ववाचकम् । एवञ्चैकदेशचक्षुस्संयोगेनैव घटप्रत्यक्षे समर्थनीये सति, कः प्रद्वेषो वेद्यत्ववाच्यत्वयोर्ब्रह्मण्यङ्गीकारे ॥ 

कथं समर्थनीयं तत्प्रत्यक्षमिति चेदिदम् । शास्त्रान्तरकथारूपं समये कथ्यतेऽखिलम् ॥ 

न च घटादेस्सावयवत्त्वेनैकदेशचक्षुस्संयोगे संभवत्यपि, निरवयवे ब्रह्मणि कथं तत्संभव इति वाच्यम्; ब्रह्मणश्चक्षुर्गम्यत्वकथने त्वेवमाक्षेपः को वा मतिमान् तथा वदेत् । किञ्च प्रत्यक्षं प्रति सावयवत्वं कथं प्रयोजकम्? रूपादयो हि निरवयवा अपि चाक्षुषा एव । किञ्च ब्रह्मणः प्रत्यक्षं घटादिप्रत्यक्षतुल्यं को वा वदति । अतोऽनुक्तदूषणमिदम् ॥ 

किं बहूक्त्या? घटादिकमपि किञ्चिदिवानिर्वचनीयमेव । को नाम घटः ? कम्बुग्रीवादिमान् । को नाम कम्बुः ? का वा ग्रीवा? इत्यादिप्रश्ने कस्यांचित्कक्ष्यायां इक्षुक्षीरादिमाधुर्यवत् सर्वमनिर्वचनीयमेव । 'गङ्गास्नान- सदृशं पावनमन्यन्नास्ति' इत्युक्ते का नाम गङ्गा ? महानदी । कियन्महती? द्विसहस्रक्रोशदीर्घा । तर्हि सर्वा संपूर्णतया दृष्टा वा ? यत्र कुत्रचित्कोणे स्नात्वा, 'गङ्गायां स्नात' मिति कथमुच्यते ? अत्यन्तलौकिके अतिस्थूलेऽपि विषये समस्या एवं भवन्ति चेत्, अत्यन्तालौकिकेऽत्यन्तसूक्ष्म विषये अनिर्वचनीयत्वमुच्यते चेत्, किमाश्चर्यम्? तावता शब्दः, ज्ञानं वा लेशतोऽपि न प्रवर्तत इति चेत्, मौनी भव! मोपदिश शिष्यान् । 'तं त्वौपनिषदं पुरुषं पृच्छामि' (बृ.5-9-26) इति ब्रह्म औपनिषदमित्युच्यते । उपनिषच्छब्दस्य ब्रह्मविद्यापरत्वे, तत्प्रतिपादकशब्दपरत्वे वा नेष्टसिद्धिः । विद्यापरत्वे वेद्यत्वम्, शब्दपरत्वे वाच्यत्वम्, तत्प्रयुक्तं शब्दवेद्यत्वं चेति द्वयमपि सिध्यति । एकविज्ञानेन सर्वविज्ञानादिकं वा कथं समर्थनीयम्? किं बहुना ! अध्यात्मशास्त्रं सर्वमेव निर्विषयीकृतं परमवैदिकेन त्वया ॥ 

I 



358 

गुरुत्वमपि संरक्ष्यम् संग्राह्यं दक्षिणादि च । उपदेश्याश्च शिष्यास्तेऽवेद्योऽवाच्यस्तथापि सः ! ॥ 

ज्ञानस्य ज्ञेयपरिच्छेदरूपत्वात् प्रमेयविरोधः कथं परिहरणीय इति चेत्, श्रूयताम् । श्रुतिर्हि 'निवर्तन्ते' इति वदन्ती, निवृत्तेः प्रवृत्तिपूर्वकत्वात् शब्दप्रवृत्तिं वदत्येव । वदन्ति च महर्षयोऽपि - 'इषुक्षयान्निवर्तन्ते नान्तरिक्षक्षितिक्षयात् । मतिक्षयान्निवर्तन्ते न गोविन्दगुणक्षयात् ॥ ' ( वि.पु.) इति । आकाशे क्षिप्तः बाणः पुनरागच्छत्येव भूमिम् । बाणस्य शक्तिक्षयादेव प्रत्यागमनम्, न त्वाकाशाभावात् । एवमेव शब्दः मनश्च अनन्तं ब्रह्म प्रतिपादयितुमशक्त्या निवर्तेते इति कथने कथमवाच्यमवेद्यं च ब्रह्म भवेत् ? अतस्सुष्ठुक्तम् – पूर्वापरोक्तिविरोधादिर्दुर्वार इति ॥ 

ननु किमेवमुच्यते ? 'अशब्दमस्पर्शमरूपम् ' ( कठ. 1-3-15) 'तदरूपमनामयम्' (श्वे. 3-10) इत्यरूपस्य ब्रह्मणः कथं वा वेद्यत्वम् ? **अनामयम्** = अनामधेयम् । अनामधेयस्य कथं वा वाच्यत्वम्? इति चेत्, अरूपं सुखदुःखादिकं कथं वेद्यते ? किञ्च किमेतावदेवाधीतम् ? 'अथ नामधेयम् सत्यस्य सत्यम्' (बृ. 4-1-20) ' य एषोऽन्तरादित्ये हिरण्मयः पुरुषो दृश्यते' (छां.1-6-6) इत्यप्यधीयते किल । न चात्र ‘इत्यधिदैवतम्’ (छां.1-6-8) इत्युक्त्या देवताविषयकमिदम्, न परमात्मविषयकमिति वाच्यम्, 'अथा- ध्यात्मम्, य एषोऽन्तरक्षिणि पुरुषो दृश्यते' (छां 1-7-5 ) इत्यपि परमात्मनो रूपं श्रूयत एव । उक्तमेवाचार्यैः 'स्यात्परमेश्वरस्यापीच्छावशान्मायामयं रूपं साधकानुग्रहार्थम्' (ब्र.सू.भा. 1-1-20शं.) इति । रूपस्य मिथ्याकल्पितत्वमिति चेत्; मायापदस्य मिथ्यार्थकत्वं केन वैदिकेनोक्तम् ? परमवैदिको यास्कस्तु मायापदं ज्ञानपर्यायं (नि. 22 ) पठति । भवद्गुरुः **माया** = प्रज्ञा इति वदति । परमात्मनो विचित्रशक्तिः मायाशब्दार्थः प्रकृतिर्वा, विचित्रकार्यकारित्वात् । अन्यथा 'इच्छावशात्' इत्याचार्योक्तिरर्थशून्या स्यात् । ‘साधकानुग्रहार्थम्’ इत्याचार्योक्तेः रूपस्यौपाधिकत्वमुक्तं किलेति चेत्, साधकानुग्रहार्थमिति हि कारण- कथनम्, फलकथनं वा । 'स्वभावादेव कण्टकस्तीक्ष्णः' इति कथने, 'कण्टकतैक्ष्ण्यं स्वभावौपाधिकम्' इत्यर्थो वा । ‘ये यथा मां प्रपद्यन्ते तांस्तथैव भजाम्यहम्' (गी. 4-11) इति भक्तानामुद्दिधीर्षैवात्र मूलमिति स्वयमेव ह्याह । भगवतो रूपविषये वक्तव्यं सर्वम्, आचार्यब्रह्मनन्दिद्रविडभाष्यकारादीनां प्राचीनसांप्रदायिकानां वचनैरेवाभिहितम् भगवद्रामानुजैर्वेदार्थसंग्रहे ॥ 

अयि भोः ! किमिदमन्याय्यमुच्यते, घटादयोऽपि वेद्याः, वाच्याश्च । भवत्परमात्मापि वेद्यो वाच्यश्च । किमन्तरं तर्छुभयोः पश्यसि ? भो ब्रह्मन् ! मा कुरु वृथार्भटकापट्यम् । किं घटादिवैलक्षण्यार्थमुच्यते ब्रह्मणोऽवेद्यत्वमवाच्यत्वं च । तर्हीदमपि श्रूयताम् - 'शशशृङ्गमप्यनिवर्चनीयम्, भवद्ब्रह्माप्यनिर्वचनीयम्' इत्यत्रानानुरूप्यं न लेशतोऽपि भाति किल तव मनसि ! पृच्छामो भवन्तम् आचार्यसार्वभौमस्य धीरया वाण्या 'शास्त्रप्रथितमजहतां कोऽपराधोऽतिरिक्तः ?' (श्लो. 27) इति । ब्रह्म वक्तुमशक्त्या शब्दो निवर्तत इति कथनेनैव वैलक्षण्ये स्पष्टे सति घटगतवाच्यत्ववेद्यत्वयोः, ब्रह्मगतवाच्यत्ववेद्यत्वयोस्तारतम्यमपि ज्ञातुं यस्त्वं नार्हसि, कथं वा बोधयेम त्वामृजुमतयो वयम् ! तटस्था एव जानीयुर्वस्तुतत्त्वमित्युपरमामः । ' साधनं मिथ्या, साध्यमपि मिथ्या, साधकोऽपि मिथ्या' इति वादिनः पुरतः किमधिकं वदेम वयम् ॥ ३ ॥
</details>

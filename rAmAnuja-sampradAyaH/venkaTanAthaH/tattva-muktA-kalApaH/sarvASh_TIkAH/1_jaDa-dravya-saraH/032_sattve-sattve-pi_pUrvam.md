+++
title = "032 सत्त्वेऽसत्त्वेऽपि पूर्वम्"

+++
<details><summary>मूलम्</summary>

सत्त्वेऽसत्त्वेऽपि पूर्वं किमपि गगनतत्पुष्पवन्नैव साध्यं हेतुप्राप्तिर्न पश्चाद्भवितुरघटितोत्पादनेऽतिप्रसङ्गः ।  
जन्यं जन्मान्यथा वा द्वयमसदनवस्थानकार्यक्षतिभ्यामित्याद्यैर्हेतुसाध्यं न किमपि यदि न स्वक्रियादेर्विरोधात् ॥ ३२ ॥
</details>

<details><summary>सर्वाङ्कषटीका - ३२</summary>

एवं कार्यकारणभावे प्रसक्तान् विचारान् परिसमाप्य, कार्यकारणभाव एव नास्ति इति वदन्तं नास्तिकत्वेन पण्डितकल्पितं चार्वाकं शून्यविवर्तवादिनं माध्यमिकञ्च निराकरोति – सत्त्व इत्यादिना । 



[[69]]

जन्यं जन्मान्यथा वा, द्वयमसत् अनवस्थानकार्यक्षतिभ्याम् 

इत्याद्यैर्हेतुसाध्यं न किमपि यदि न, स्वक्रियादेर्विरोधात् ॥32॥ 



हेतुसाध्यं किमपि न इति प्रतिज्ञा । **हेतुः** = कारणम् । **साध्यम्** = कार्यम् । प्रतिज्ञातार्थे हेतु :- सत्त्व इत्यादि ॥ कारकव्यापारात् पूर्वं कार्यम् आसीत्, उत न? पूर्वं कार्यस्य सत्त्वे, असत्त्वे वा गगनतत्पुष्पवत् किमपि साध्यंम् **नैव** = कारकव्यापारसाध्यं नैव किञ्चिदस्ति । पूर्वमेव कार्यस्य सत्त्वे गगनवत् तत् न साध्यम् । असत्त्वे **तत्पुष्पवत्** = गगनकुसुमवत् नैव साध्यम् । गगनस्य नित्यत्वात् कार्यत्वं न संभवति; गगनकुसुमस्य अप्रसिद्धत्वात् कार्यत्वं नास्ति ॥ 

ननु कार्यं गगनवत् न सर्वथा सत्, नापि गगनकुसुमवत् सर्वथा असत् । किन्तु पूर्वमसत्, कारकव्यापारानन्तरं च सत् । अतः गगनतत्कुसुमविलक्षणं कार्यमिति चेत्, दूषणान्तरमाह - हेत्वित्यादि । कारणानां कार्यस्य किं संबन्धोऽस्ति, उत न? नाद्यः; कुतः ? **पश्चाद्भवितुः** = अनन्तरं भविष्यतः, तदानीमसतः कार्यस्य, **हेतुप्राप्तिः** = कारणैस्सह संबन्धः न, असता सह संबन्धासंभवात् । न द्वितीयः, संबन्धं विनैव कारणं कार्यं यदि जनयेत्, तदा **अघटितोत्पादने** = स्वेनासंबद्धस्योत्पादने, **अतिप्रसङ्गः** = असंबद्धत्वा- विशेषात् सर्वं सर्वस्मादुत्पद्येतेति मृदोऽपि पटस्स्यात्, तन्तुभ्योऽपि घटस्स्यात् । तदुक्तम् - असत्त्वान्नास्ति संबन्धः कारणैस्सत्त्वसङ्गिभिः । असंबद्धस्य चोत्पत्तिमिच्छतो न व्यवस्थितिः ॥ इति । 

[[1556]]

किञ्च **जन्म** = उत्पत्तिः, जन्यम्, उत **अन्यथा** = न जन्यं वा ? घटादीनामुत्पत्तिरिति यदुच्यते, तत्र उत्पत्तिः उत्पद्यते, उत नोत्पद्यते ? **द्वयम्** = कल्पद्वयमपि **असत्** = न साधीयः । तत्र हेतु : - अनवस्थानेत्यादि । उत्पत्तेः उत्पत्त्यङ्गीकारे अनवस्था । अनङ्गीकारे, **कार्यक्षतिः** = कार्यस्यैव क्षतिः, कार्याभाव एव स्यात्, उत्पत्तेरभावात् । इत्याद्यैः युक्त्याभासैः **हेतुसाध्यम्** = कारणं कार्यमिति किमपि **न** = न भवत्येव । **यदि** = एवं यदि उच्यते, तत् न । अत्र हेतुः - स्वक्रियेत्यादि । एवं कार्यकारणभावस्यैवापलापे, स्वीयप्रयत्नादेः **विरोधात्** =असंभवात्स्वानुभवविरोधादयुक्तं सर्वम् । अत्र स्वीयप्रयत्नपदेन लौकिकशास्त्रीयप्रयत्नद्वयमपि विवक्षितुं शक्यम् । एवं कार्यकारणभावं निराकुर्वता तेनापि, प्रतिदिनं किञ्चित्कार्यार्थं प्रयत्नः क्रियत एव । अन्ततः भोजनादिप्रयत्नस्य अवर्जनीयत्वात् । यदा च क्षुन्निवृत्त्यर्थं भुङ्गे तदा क्षुन्निवृत्तिसाधनत्वं भोजनस्य सिद्धमेवेति कार्यकारणभावसिद्धिः । अथवा एवं कथयतः कार्यकारणभावखण्डनरूपं प्रयोजना अङ्गीकर्तव्यं किल । एवञ्च भवद्वचनकार्यकारणभावनिरसनयोः कार्यकारणभावः सिद्ध एव । अतः स्वानुभवविरुद्धमुच्यत इति प्रतिबन्दिप्रदर्शनम् ॥ 

लकी 

ननु भोः ! खण्डनं नैव फलोद्देशेन कुर्महे । प्रतिबोधयितुं त्वां तु तत्त्वदृष्ट्या प्रचक्ष्महे ॥ कार्यकारणभावाख्यमायायां त्वं तु मा पत । तस्य नास्त्यवधिर्जातु वृथाक्केशे पतिष्यसि ॥ आत्मा सुखे नियोक्तव्यः न कालहरणे वृथा । भुक्त्वा पीत्वा सुखं शेष्व स्वात्मानं रक्ष वागुरात् ॥ भो महात्मन्! कृतज्ञोऽहं सुखं स्वप्तुं यतेऽनिशम् । तत्साधनं भवद्धस्ते स्थितं तद्दीयतां धनम् ॥ सुकरस्तूपदेशः स्यादलसानां भवादृशाम् । बिडालवृत्तिरित्युक्ता, पञ्चतन्त्रं तु पठ्यताम् ॥ 

[[1]]



[[70]]

परोपदेशका ये तु स्वानुष्ठानविवर्जिताः । धर्मस्य शत्रवस्ते हि लोकद्वयविवञ्चिताः ॥ सर्वस्य दुर्निरूपत्वमस्त्येव मितबुद्धिनाम् । तावता सर्वमिथ्यात्वं न कथञ्चिद्भविष्यति ॥ इक्षुक्षीरादिभेदस्तु दुर्निरूपः प्रदर्श्यते । अथापि ज्ञायते भेदः मानवैः सूक्ष्मबुद्धिभिः ॥ दुर्निरूपत्वमन्यत्स्यात् दुर्ज्ञेयत्वं तथेतरत् । तथेतरच्च मिथ्यात्वं सांकर्यं नास्ति तत्त्वतः ॥ 

[[1]]

ननु भोः ! किमयं परोपदेशः ? ' शेषं कोपेन पूरयेत्' इति वा? भवतां प्रथमो गुरुरेव कार्यकारणभावं निराचकारेत्यजानन्तं त्वां किं वा ब्रूमः ? 'कर्मण्येवाधिकारस्ते मा फलेषु कदाचन' इति खलूपादिशत्सः । वैराग्यार्थं तथोपादिशदिति यदि, तर्ह्ययमेव प्रथमः पलायनवादः । न तावन्मात्रम् । ‘मा कर्मफलहेतुर्भूः' इति पुरुषप्रयत्नस्य फलहेतुत्वं कण्ठत एव निषेधति किल! कथमेतत् ? 

समये स्मारितस्सम्यक् धीरेणायुष्मता त्वया । अवकाशो हि दत्तो मे, धारय शृणु विस्तरात् ॥ समग्रं पठितं नैव तेनैवं वक्षि दुर्मते ? तदीयमेव वाक्यं तु श्रूयतां सावधानतः ॥ 'अधिष्ठानं तथा कर्ता करणं च पृथग्विधम् । विविधाश्च पृथट्टेष्टाः दैवं चैवात्र पञ्चमम् ॥' इत्युक्त्वा स पुनः प्राह त्वादृशानां हितेच्छया । 'तत्रैवं सति कर्तारमात्मानं केवलं त यः ॥ 

तु पश्यत्यकृतबुद्धित्वान्न स पश्यति दुर्मतिः ।' मिलितानां तु हेतुत्वे एको हेतुः कथं भवेत् ? । 

तिष्ठ तिष्ठ भो ब्रह्मन् ! स्वीये जाले स्वेनैव पातितमाप्यात्मानं न जानासि किल! मिलितानां कर्तृत्वं वदता ह्यस्मत्प्रतीत्यसमुदयवाद एवोपदिष्टः । किं कुप्यसि वृथाऽस्मभ्यम् ? 

पुनरप्युत्तानप्रज्ञतैव प्रदर्शिता मूढेन । पञ्चानां कारणत्वं वदन् चेतनं केन पदेन निर्दिशत्यवधेहि । 'अधिष्ठानं तथा कर्ता' इति 'कर्ता' इति खलु चेतनं निर्दिशति । तेन च सिद्धं कर्तृत्वं चेतनस्य । इतरकारकाणि तु तस्यैव सहकरिष्यन्ति । इतरकारकाणां सर्वेषां कारकत्वसंपादकः खलु कर्ता । तावता प्रतीत्यसमुदायवादः कुत्रागतः ? एकैकमपि खलु क्रियानिर्वर्तकम्, अत एव कारकम् । न हि वयं सामग्रीपदार्थमत्यजाम । तावता प्रत्येककारणतामपि नात्यजाम । वक्ष्यते च सर्वमनुपदम् ॥ 

वस्तुतस्तु - इदमवधीयतामत्र । किं वृथा शब्दवर्धनेन ? अत्र पञ्चमं दैवं नाम किम् ? ' यदचिन्त्यं हि तद्दैवम्' (रा.अ.22-20) इत्यार्षं दैवस्वरूपविवरणम् । अहंकारिणां दृष्ट्या तत्पञ्चममपि विवेकिनां तु दृष्ट्या तदेव प्रथमम् । ननु तर्हि पुरुषप्रयत्नस्य स्थानमेव नास्ति किम्? केनोक्तं तथा? कार्यकारण- भावं निराकुर्वता त्वयैव तथोच्यते । वस्तुतस्तु - 'प्रथमम्' इत्युक्तिरेवेतरेषामपि सत्त्वं सूचयति । परं तु अहंकारिणां त्वदुक्तमेव प्रथमम्, विवेकिनां तु दैवं प्रथमम् । पञ्चसु कारणेषु प्रधानमपि कारणं दैवं पञ्चमत्वेन कथने हेतुरपि अहंकारिभिर्दुर्ज्ञानत्वादेव । लोके तु तादृशा एव बहव इति सामान्योक्तिरियम् 'पञ्चम' मिति । विशेषोक्तिस्तु ‘मा कर्मफलहेतुर्भूः' इति । 'कर्मण्येवाधिकारस्ते' इति खलूपक्रमः । एत एव किल विवेकिन उत्तमाधिकारिणः । कार्यकारणभावस्तु वर्ततः एव ॥ 

I 

वत्स! साक्षाद्भगवतः गीतामक्षरशः पठ । त्यक्त्वा वा दूरतो गच्छं मा भूस्त्वं त्वर्धपण्डितः ॥ सर्वं यथावत् शृणुयाः स्पष्टं सर्वं भविष्यति । मुक्त्वा पूर्वग्रहं सर्वं निरीक्ष्य भगवत्कृपाम् ॥ सारतस्तु कार्यकारणभावो यदि नाङ्गीक्रियते, तर्हि स्ववचनक्रियादिविरोधो दुष्परिहर इत्यनुपदमेवोक्तम् ॥ 

[[71]]



नन्वस्तु प्रतिबन्दी तन्मुखपिधानार्थम् । प्रामाणिकमुत्तरमुच्यताम् इति चेदत्रोच्यते । कार्यं सच्चेत्, गगनवत्, असच्चेत् गगनकुसुमवत्स्यादित्यत्रोत्तरम्, जगति विद्यमानानां पदार्थानां राशिद्वयकरणादियमापत्तिः । तृतीयराशेरपि सत्त्वात् न द्वैराश्यं केवलम् । सर्वदा सत् किञ्चित् यथा गगनम्, इदं नित्यमुच्यते । सर्वदा असत् किञ्चित् यथा गगनकुसुम्, इदं तुच्छमित्युच्यते । कदाचित् दृश्यन्ते, कदाचित्तु न दृश्यन्ते इति तृतीयो राशिरप्यस्ति । घटादयो हि नूतनतया पुरुषेणोत्पादिता दृश्यन्ते । मुद्गरादिना मर्दिता नश्यन्ति, अनन्तरं न दृश्यन्ते । अतः यथानुभवं तृतीयराशेरपि सत्त्वात् तदेवात्रोत्तरम् । तर्हि भवन्तः असत्कार्यवादिनो वा ? इति चेत्, कारणात्मना सत्त्वस्य, अवस्थात्मना चासत्त्वस्य च यथानुभवम् अङ्गीकारात्, शशशृङ्गतौल्यमपि न, गगनतौल्यमपि न । अवस्थानाम अद्रव्यत्वेन स्वतन्त्रत्वाभावात्तदादाय नासत्कार्यवादापादनावकाशः ॥ 

कार्यस्यासत्त्वे, कार्यकारणयोः संबन्धाभावात् सर्वस्मात्सर्वस्योत्पत्तिप्रसङ्ग इत्यस्योत्तरम् अन्वय- व्यतिरेकदर्शनसिद्धः कार्यकारणभाव एव तयोः संबन्धः, नान्यः कश्चिदपेक्ष्यते । कारकाणाम् असता संबन्धः कथं वक्तुं शक्यः इति चेत्, अस्त्येवोपादानेन साकं दण्डचक्रादीनां संबन्धः । उपादानमेवावस्थाविशेषमापन्नम्_ **उपादेयम्** = कार्यमित्युच्यते । 'मृदं घटं करोति' 'काशान् कटं करोति' इति किल व्यवहारः । अतः कारकाणाम् उपादानकारणेन सह संबन्धे सति, उपादानोपादेयोः अभेदस्य पूर्वमेव ( श्लो. 20, 21 ) स्थापित- त्वात् असम्बद्धोत्पत्तिर्नास्त्येव ॥ 

उत्पत्तेरुत्पत्तिरस्ति, न वा? इत्यादेस्त्वेवमुत्तरं वक्तव्यम् । उत्पत्तिर्नाम कार्यस्य घटादेः धर्मः, न स्वतन्त्रः पदार्थः । ' उत्पन्नो घटः' इत्युक्तौ, उत्पत्तेः घटधर्मत्वं स्पष्टम् । अतः घटादेः उत्पत्तिरेव, उत्पत्तेरप्युत्पत्तिरूपा । अतः अनवस्थादिदोषस्य नावकाशः । मृदः घटाकारेण परिणाम एव खलु घटस्योत्पत्तिरिति परिणामविशेष एवोत्पत्तिपदस्यार्थः । अतः न कश्चन दोषः ॥ 

ननु कार्यकारणयोः कः संबन्धः ? इति प्रश्ने, 'कार्यकारणभाव एव तयोः संबन्धः' इत्येतत्, 'झोऽन्तस्य झोऽन्त एवार्थः ' इत्युत्तरवदुपहास्यम् । कार्यकारणभावस्याप्रामाणिकत्वात् स एव संबन्धः कथं भवेत् । एवं कार्यकारणभावापलापवादिनः – आकस्मिकतावादिनः, स्वभाववादिनः, अनिर्वचनीयतावादिन- श्चेतित्रिविधाः । कार्यं सर्वमाकस्मिकमेव, इदमेवास्य कार्यस्य कारणमिति नास्त्येव, सर्वत्रापि व्यभिचारादिदर्शनात् इति वाद आकस्मिकतावादः माध्यमिकादीनाम् । कण्टकतैक्ष्ण्यादिवत् सर्वं स्वभावादेव भवतीति स्वभाववादिनः। केषाञ्चित्कण्टकवृक्षाणां कण्टकानि कियत्तीक्ष्णानि भवन्ति । पुरुषेण तादृशं वस्तु कर्तव्यं चेत्, कियान् प्रयत्नः केशश्च भवेत् । तादृशं कण्टकं तत्तद्वस्तुस्वभावादेव भवति, न तु प्रयत्नादिकारणादिति सर्वत्रापि स्वभाववाद एव श्रेयान् । अन्यथा हि 'अस्मादिदमेव कार्यं भवति, न त्वन्यंदि' ति कुतः ? इति प्रश्ने, ' तद्वस्तुनः स्वभावस्तादृशः” इत्येवान्ते समर्थनीयमित्येषामाशयः । अयं वादोऽपि चार्वाकानाम् । केनापि प्रकारेण न निर्णेतुमेव शक्यते कार्यकारणभावः, स्वभावस्यापि व्यवस्थितस्याभावादिति अनिर्वचनीयत्व प्रयुक्तनिस्स्वभाववादिनां शून्यवादिनां माध्यमिकानाम्, तदनुयायिनां सर्वेषां विवर्तवादिनां चायं तृतीयवादः । तथोक्तम्- 'न निरोधो न चोत्पत्तिर्न बद्धो न च साधकः । न मुमुक्षुर्न वै मुक्त इत्येषा परमार्थतः ॥' (मा. का. वै. 32 ) इति ॥ 



[[72]]

सुसूक्ष्ममीक्षणे एषां वादानां परस्परं साङ्कर्यमपि ज्ञातुं शक्यम् । यतः मानवबुद्धिदृष्ट्या हि सर्वमाकस्मिकम्, सर्वं दुर्निरूपमेव । न तावता मानवबुद्धिस्तूष्णीमुपविशति । सर्वेषामपि वादानां प्रवर्तकाः महाज्ञानिन एव सदुद्देशेनैवेमान् वादान् प्रवर्तयामासुः । समनन्तरमागताः शुष्कपण्डितास्तु सर्वं नाशयन्तीति 'आस्थानिवृत्त्यर्थमवादि बौद्धैः ग्राहंगतास्तत्र कथञ्चिदन्ये ॥ ' ( श्लो. वा. निरा. 201 ) इत्याह महामेधावी कुमारिलः । सोऽशोऽत्रापि समानः । मानवबुद्धिदृष्ट्या विद्यमाना समस्येयमेव । कारणवर्गेऽन्ततोऽती- न्द्रियाणां कालेश्वरादृष्टादीनामपि वर्तमानत्वात् कथमन्वयव्यतिरेकवशात् कार्यकारणभावनिर्णयसंभवः ? ईश्वरा - नङ्गीकारपक्षेऽपि तत्तज्जीवीयादृष्टविशेषस्य कारणत्वानपायात् समस्या समानैव । अत एव बहुषु स्थलेषु फलव्यभिचारोऽपि सर्वानुभवसिद्धः । अथापि जनास्सदा स्वेष्टसाधने प्रयत्नशीला एव दृश्यन्ते । केशतो वा कार्यकारणभावस्याग्रहे, कथं जनानां प्रवृत्तिः संभवेत् ? अतीन्द्रियाणामपि सामग्र्यन्तर्गतत्वात् अन्वयव्यतिरेक- ग्रहणं किष्टमेव । कार्यकारणभावोऽन्यः, तन्निर्णयश्चान्यः ॥ 

। 

एवमन्योऽपि क्लेशो वर्तते । मृद्दण्डचक्रादीनां घटकारणानां बहूनां सत्त्वात्, प्रत्येकं तेषां कारणत्वमस्ति, न वा ? प्रत्येकं कारणत्वसत्त्वे, एकस्मादपि कार्योत्पत्तिप्रसङ्गः । प्रत्येकं कारणत्वाभावे, समुदिताद्वा कथं कार्यं स्यात्? न हि शतमप्यन्धाः पन्थानं पश्येयुः । एतद्दोषपरिहारायैव 'प्रतीत्यसमुदयवादः ' आश्रितो बौद्धैः । कारणानि सर्वाणि परस्परं मिलितान्येव कार्यमुत्पादयन्ति, न तु प्रत्येकशः । अतः कारणत्वं न प्रत्येकधर्मः, किन्तु समुदायगतो व्यासज्यवृत्तिधर्मः । एवं व्यासज्यवृत्तित्वादेव, प्रत्येकसमुदायविकल्पः न कर्तव्य इति तेऽभिप्रयन्ति । यथा द्वित्वादिकं व्यासज्यवृत्तीत्युच्यते । तत्र प्रत्येकं द्वित्वस्य सत्त्वे, एकस्मिन्नपि द्वित्वोपलब्धि- प्रसङ्ग इति न प्रत्येकं द्वित्वमङ्गीक्रियते, किन्तु मिलितयोरेव । तद्वत् समुदितानामेव कारणत्वमिति वादः 'प्रतीत्यसमुदायवादः ' । परन्तु कारणत्वस्य द्वित्वादिवत् व्यासज्यवृत्तित्वमनुभवपराहतम् । तुरीवेमादिकं पश्यन् पुरुषः, 'एतानि पटजनकानि' इति जानात्येव, तथा व्यवहरति च । तर्हि प्रत्येकादेव कुतो न कार्योत्पत्तिरिति चेत्, कारणत्वं हि द्विविधं दृश्यते - स्वरूपयोग्यतारूपम्, फलोपधायकत्वरूपञ्चेति । आद्यं तदर्हतारूपम्, द्वितीयं तु सामग्रीत्वावस्थायां तैरेव **फलस्य** = कार्यस्योत्पादनरूपम् । असेः निशितस्य छेदनकारणत्वं हि स्वतो वर्तत एव । छेदनकार्यनिष्पत्तिस्तु छेदकच्छेद्यादिसामग्रीमेलनाधीना । स्वरूप- योग्यतारूपकारणत्वस्य प्रत्येकं सत्त्वेऽपि न कापि हानिः, प्रत्यकमसत्त्वे समुदाये कथं सत्त्वम्? । 

प्रत्येकं कार्योत्पादकत्वादर्शनमात्रादुक्तः प्रतीत्यसमुदयवादोऽपि पलायनवाद एव । न हि येषां केषाञ्चिन्मेलनाद्यत्किञ्चित्कार्यं दृश्यते । मृदादिसमुदायाद्धट एव, तन्त्वादिसमुदायात्पट एवेत्यादिव्यवस्था वा कथम्? महारथाद्याकर्षणादौ प्रत्येकमदृष्टा रथाकर्षणशक्तिः मिलितायां जनतायां दृश्यत इति, प्रत्येक- शक्तिरेव न ह्यनपेक्षिता । एवं बहुधा कार्यकारणभावदर्शनेऽपि तदपलापः आत्मवञ्चनायेत । मृदो घटहेतुत्वम्, तन्तूनां पटहेतुत्वम्, तण्डुलानामन्नहेतुत्वं वा को वा मतिमानपलपेत् ? । अतः प्रत्येकं विद्यमाना तत्तत्कार्य- योग्यता, सामग्र्यवस्थायां फलोपधायिका भवतीत्येव प्रामाणिकम् । अन्ततः भोजनादेः क्षुन्निवृत्तिहेतुत्वं केन वा जीवेनापलपितुं शक्यम्? 

+ 

[[73]]



ननु तर्हि दण्डादौ घटकारणत्ववत्, घटनाशकत्वस्यापि दर्शनात्, विरुद्धकार्यस्वरूपयोग्यत्वं वक्तव्यम्, परस्परविरुद्धधर्मौ कथमेकत्र स्यातामिति चेत्, एतत्तु इतरसामग्रीसमवधानादिति, न स्वरूपे विरोधः । आघातादिसामग्रीघटितो दण्डः घटनाशकः, नोदनादिसहितस्तु घटजनको भवतीति का हानिः ? 'अन्नं मृत्युं तमु जीवातुमाहुः' (तै. ब्रा.) इत्येकस्यैव परस्परविरुद्धकार्यकारित्वमुच्यते किल । तावता न भुङ्गे किं त्वम्? सम्यक् प्रयुक्तम् अन्नं जीवातुर्भवति; असम्यक् प्रयुक्तम् अथवा समये प्रयुक्तं तु मृत्युर्भवति । एवम् एक एव दीपः घटादिप्रकाशकः, वर्तिविकारकः, तैलनाशकश्च युगपदेव भवति । एकमेव मुखं देवतास्तुतिहेतुः, देवतानिन्दाहेतुर्वा भवति । परस्परं नाश्यनाशकभावापन्ना हि अग्नितैलकार्पासाः प्रदीपायन्ते । सर्वस्याप्यद्भुतमालोकं वितरन्ति । अत्रान्यतमस्य कारणत्वहानौ जलेनापि दीपः प्रज्वलेत् । पाषाणोऽपि वर्तिकायेत । सूक्ष्मा तत्तत्कार्य- योग्यता तु दृश्यत एव । 'योजकस्तत्र दुर्लभः' इति गाथाप्यत एवागता । एतद्दृष्ट्यैवातिरिक्तातीन्द्रिय- शक्तिवादोऽप्यवतीर्णः । परन्तु सोऽपि पलायनवाद एव । शक्तेरतीन्द्रियत्वात्तदङ्गीकारमात्रेण को लाभः ? ननु तर्हि शक्तिरतिरिक्ता कुतोऽङ्गीकृता सिद्धान्ते? एतत्तु तद्विचारे पश्यामः । तत्तत्कार्ययोग्यता तु दुरपह्नवा । कार्यकारणभावश्च दुरपह्नवः । अतः सामग्रीविशेष एव सर्वत्र कार्यविशेषहेतुः । अतो नायं दोषः ॥ 

अत एव तदपलापो बुद्धिदौर्बल्यमूलक एव । अत एवायं पलायनवादः । 'न हि भिक्षुकास्सन्तीति स्थाल्यो नाधिश्रीयन्ते' । अतीन्द्रियसामग्रीघटितत्वात् कथमन्वयव्यतिरेकयोर्निर्णय इति चेत्, कार्येण कारणानुमानात्, सामान्यतो ज्ञातुं शक्येत । कुत्रचित्सामग्रीलेशवैकल्येऽपि, लोके मानवप्रयत्नसाफल्यस्यापि बहुलमुपलंभात् दुरपह्नवः कार्यकारणभावः । अन्ततो भोजनादिप्रवृत्तेः सर्वजनविदितत्वात्, अन्नादेः क्षुन्निवृत्ति- साधनत्वं सर्वानुभवसिद्धं दुरपह्नवम् । दुर्निरूपत्वं तु सर्वेषामपि वस्तूनां कस्याञ्चित् कक्ष्यायामवर्जनीयमेव । तावता प्रथमकक्ष्यायामेव न किञ्चिद्वक्तुं शक्यमिति मौर्व्यमात्रम् । इक्षुक्षीरगुडादिषु माधुर्यस्य दुर्निरूपत्वेऽपि, वैलक्षण्यं न ज्ञायत एवेति कथनमात्मवञ्चनम्, मौढ्यम्, परप्रतारणं वा । माधुर्यं तु तिक्तापेक्षया सुनिरूप- मेव । अतः तत्तत्कक्ष्याभेदेनैव विषयस्वरूपनिर्णयस्य कर्तव्यत्वात्, 'सर्वं न्याय्यं युक्तिमत्त्वात् विदुषां किमशोभनम् ॥' ( भाग. 11-22-25 ) इति सम्यगुक्तं सर्वज्ञेन भगवता । ननु यदि सर्वं न्याय्यम्, तर्हि हेयोपादेयविभागः कथम्? इति चेत्; सम्यक् पृष्टमायुष्मता । वर्जनीयेषु द्वंद्वेषु हेयोपादेयावप्यन्तर्भूतौ मुमुक्षोरिति किं न जानासि ? एकमेव वस्तु एकस्यैवाधिकारिणः कालभेदेन हेयम्, उपादेयं वा भवति किल । यथा दिवा हेयं क्षीरं, रात्रावुपादेयम् । अतस्सर्वेऽपि वादाः अधिकारिभेदेन, समयभेदेन वोपादेया एव । अधिकं मोक्षप्रकरणे विवृणुमः । मास्तु विस्तारः, इदमेवमुच्यताम् ! अन्नं सर्वेषामप्युपादेयं किल ! हेयं तत्कस्य ? अयि भोः ! अतीव बालिशस्त्वम् । क्षुद्रहितस्य कथं तदुपादेयम् ? अतश्च हेयोपादेयभावः अधिकारि-काल-देशादिभेदेनैव । अतः कार्यकारणभावस्य दुर्निरूपत्ववर्णनं वक्तुरशक्तिं साधयेत्, न तु कार्यकारणभावाभावम् । अतोऽस्त्येव स इति निर्णयः ॥ ३२ ॥
</details>

+++
title = "016 निश्शेषं कार्यतत्त्वम्"

+++
<details><summary>मूलम्</summary>

निश्शेषं कार्यतत्त्वं जनयति स परो हेतुतत्त्वैश्शरीरी तत्तत्कार्यान्तरात्मा भवति च तदसौ विश्रुतो विश्वरूपः ।  
तेजोऽबन्नाभिधेये बहुभवनमभिध्यानलिङ्गं च दृष्टं तस्मादीशाननिघ्नाः प्रकृतिविकृतयस्स्वस्वकार्यप्रसूतौ ॥ १६ ॥
</details>

<details><summary>सर्वाङ्कषटीका - १६</summary>

ननु उत्तरोत्तरतत्त्वं प्रति पूर्वपूर्वतत्त्वस्यैवोपादानत्वस्याभिधाने, जगतः ब्रह्मोपादानत्वरूपः सिद्धान्तः गत एव । मूलतत्त्वस्यैव ब्रह्मोपादनत्वेऽपि तत्सिद्धान्तः संगच्छेतेति चेत्, तर्हि 'यतो वा इमानि भूतानि जायन्ते' इति श्रुतौ, 'इमानि ' इति निर्देशात्, “भूतानि' इति बहुवचननिर्देशाच्च, जगति प्रत्यक्षसिद्धानां सर्वभूतानामपि साक्षात् ब्रह्मोपादानकत्वश्रवणानुरोधेन सर्वेषामपि वस्तूनां ब्रह्मोपादानकत्वस्यैवाङ्गीकारात् अपसिद्धान्तापत्तिः । अस्तु तर्हि साक्षादेव ब्रह्मणः सकाशात् सर्वेषामप्युत्पतिरिति यदि, तर्हि क्रमश एव सृष्टिरित्युक्तिविरोध इत्युभयतः पाशा रज्जुः इत्यत्र 'तदभिध्यानादेव तु तल्लिङ्गात्सः' (ब्र.सू.2-3-14) इति सूत्रोक्तं समाधानमाह - निःशेषमित्यादि । तदभिध्यानरूपात् परमात्मलिङ्गात् सः **परः** = परमात्मा **हेतुतत्त्वः** = उत्तरोत्तरतत्त्वोपादानभूतैः पूर्वपूर्वतत्त्वैः **शरीरी** = शरीरविशिष्टस्सन्नेव निश्शेषं **कार्यतत्त्वम्** = उत्तरोत्तरकार्यरूपं सर्वं तत्त्वं **जनयति** = उत्पादयति । **तत्तत्कार्यान्तरात्मा** = तत्तत्कार्यवर्गस्यापि अन्तर्यामी **च** = तत्तत्कार्यशरीरकोऽपि भवति । **तत्** = तस्मादेव कारणात्, पूर्वपूर्वतत्त्वशरीरकपरमात्मन एवोपादानत्वात्, उत्तरोत्तरतत्त्वशरीरकपरमात्मन एवोपादेयत्वाच्च **असौ** = परमात्मा **विश्वरूपः** = जगद्रूपी **विश्रुतः** = श्रुति- स्मृत्यादिषु प्रसिद्धः । अत एव **तेजोऽबन्नाभिधेये** = तेजोऽबन्नशब्दवाच्ये तत्त्वे, बहुभवनम्, अभिध्यानलिङ्गं च **दृष्टम्** = प्रत्यक्षश्रुतिसिद्धं दृश्यते । छान्दोग्ये सद्विद्यायाम् ' तदैक्षत बहुस्याम्' इति तच्छब्दवाच्यस्य 



[[36]]

[पञ्चीकरणप्रक्रिया ] 

17. 

द्वेधा भूतानि भित्त्वा पुनरपि च भिनत्त्यर्धमेकं चतुर्धा 

तैरेकैकस्य भागैः परमनुकलयत्यर्धमर्थं चतुर्भिः । 

ब्रह्मणः ‘ऐक्षत' इति **अभिध्यानम्** = सङ्कल्पः, 'बहु स्याम्' इत्यात्मन एव जगद्रूपेण बहुधाभवनं च यथा दृश्यते, तथैव ' तत्तेज ऐक्षत बहु स्याम्' इति तेजसोऽपि संकल्पः, बहुधाभवनम्, 'ता आप ऐक्षन्त बह्वयः स्याम' इति अपामपि सङ्कल्पः बहुधाभवनं च दृश्यते । 'अप्' शब्दस्य नित्यबहुवचनत्वात् ' ऐक्षन्त' 'बह्वयः' इति बहुवचनम् ॥ 

यद्यपि तेजसः, अपामेव च सङ्कल्पः, बहुधाभवनं च श्रूयते; न तु अन्नशब्दवाच्यपृथिव्या इति 'तेजोऽबन्न' इति अन्नपदग्रहणं न युज्यत इव; तथापि, अन्नशब्दवाच्यायाः पृथिव्याः तत्त्वान्तरानुपादानत्वेन तत्र संकल्पप्रसक्त्यभावात् श्रुतौ पृथिव्याः संकल्पाश्रवणेऽपि, जगति पृथिव्या बहुधाभवनदर्शनात्, परमात्मनश्च सर्वान्तर्यामित्वात्, पृथिव्या अपि सङ्कल्पः अर्थात्सिद्ध्यतीत्यभिप्रायेण 'अन्न' शब्दोऽप्याचार्यैः कोडीकृतः । न हि परमात्मा चतुर्विंशतितत्त्वमात्रशरीरी, तावन्मात्रकारणं वा किन्तु जगच्छरीरी, जगत्कारणं च । तस्मात् स्थूलेऽपि जगति मृत्पिण्डघटादिरूपोपादानोपादेयेष्वपि तत्तच्छरीरकस्यैव परमात्मनः उपादानत्वम्, उपादेयत्वं चेत्येतत्सूचनायैव श्रुतावश्रुतसंकल्पस्याप्यन्नस्य संग्रहः कृतः । एवञ्च व्यष्टौ, समष्टौ च परमात्मैवोपादनमिति सिद्ध्यति । दृश्यन्ते च श्रुतयः 'पृथिव्या ओषधयः' इत्याद्याः । तथा च जडानां तेजः प्रभृतीनां संकल्पा- संभवात्, तेजःप्रभृतिशब्दाः तत्तच्छरीरकपरमात्मवाचकाः । **तस्मात्** = स्वयं बहुधा भवनस्य, संकल्परूपचेतन- लिङ्गस्य च दर्शनात्, **प्रकृतिविकृतयः** = प्रकृतिरूपा वा विकृतिरूपा वा सर्वे पदार्थाः **स्वस्वकार्यप्रसूतौ** = तत्तत्कार्योत्पादने **ईशाननिघ्नाः** = परमात्मशरीररूपत्वात् परमात्माधीना एव । एवं सांख्यसंमतसृष्टिक्रमात् सिद्धान्तसंमतसृष्टिक्रमस्य वैलक्षण्यं निरूपितम् । अतः परब्रह्मण एव सर्वत्र स्थूले सूक्ष्मे वा जगति उपादानत्वात् परब्रह्मणः जगदुपादानत्वे, क्रमसृष्टौ वा न कोऽपि विरोधः ॥ १६ ॥
</details>

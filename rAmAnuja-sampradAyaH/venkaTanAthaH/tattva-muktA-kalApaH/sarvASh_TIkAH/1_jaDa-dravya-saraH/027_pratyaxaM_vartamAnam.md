+++
title = "027 प्रत्यक्षं वर्तमानम्"

+++
<details><summary>मूलम्</summary>

प्रत्यक्षं वर्तमानं प्रथयति यदिहावर्तमानाद्विभक्तं तस्मात्तेनैव सिद्धं क्षणिकमिति न सत्तावदित्यप्रतीतेः ।  
तत्कालासत्त्वमेव ह्यपनयति सतो वर्तमानत्वबोधः कालेऽन्यत्रापि सत्त्वं प्रमितमिति कथं तद्विरोधप्रसङ्गः ॥ २७ ॥
</details>

<details><summary>सर्वाङ्कषटीका - २७</summary>

म् 

'स्वस्य स्वाभावेन साकमेव विरोधः' इति भवदुक्तन्यायेनैव वस्तूनां क्षणिकत्वसिद्धिरित्याशङ्क्य परिहरति - प्रत्यक्षमित्यादिना । प्रत्यक्षं प्रमाणं वर्तमानमात्रग्राहीति सर्वसंमतम् । तेन अवर्तमानत्वरूपः विरोधः निराकार्यः, वर्तमानत्वावर्तमानत्वयोर्विरोधात् । अवर्तमानत्वं नाम भूतत्वम्, भविष्यत्त्वं च । तयोः वर्तमानत्वेन विरोधात्, उभयं वर्तमानत्वग्रहणेन व्यावर्तितम् । ततश्च तत्क्षणमात्रवर्तित्वरूपस्य वर्तमानत्वस्य सिद्ध्या वस्तूनां क्षणिकत्वसिद्धिः । **प्रत्यक्षं** = प्रत्यक्षप्रमाणं वर्तमानं घटादिक, अवर्तमानात् **विभक्तं** = भूतात् भविष्यतश्च व्यावृत्तमेव **यत्** = यस्मात् **प्रथयति** = प्रकाशयति, तस्मादेव **तैनैव** = वर्तमानत्वप्रत्यक्षेणैव **क्षणिकं** = घटादिकं पूर्वमपि नासीत्, अनन्तरमपि न भविष्यतीति क्षणिकम्, न तु स्थिरमिति **सिद्धम्** = निश्चितम्। अतश्च प्रत्यक्षेणैव क्षणिकवस्तुसिद्धिः इति पूर्वपक्षे; एतन्निराकरोति न सदिति । तत्र हेतुः - तावदित्य- प्रतीतेः **इति** = वर्तमानमात्रमिति प्रतीतेरभावात् । ननूक्तं किल तत्तदभावयोर्विरोधात् वर्तमानत्वं तद्विरुद्धम् अवर्तमानत्वं व्यावर्तयतीति इति चेत्, तत्र हेतुं विवृणोति - तत्कालेत्यादि । **सतः** = वर्तमानकाले विद्यमानस्य **वर्तमानत्वबोधः** = वर्तमानत्वप्रत्यक्षम्, तत्कालासत्त्वमेव हि **अपनयति** = वर्तमानकालासत्त्वमेव हि व्यावर्तयति, न तु भूतकालिकत्वम्, भाविकालिकत्वं वा व्यावर्तयति । 'हि' इति प्रसिद्धौ । सर्वानुभवसिद्धमेतदेवेत्यर्थः । 



[[61]]



अयं भावः - सत्यम्, वर्तमानत्वं तद्विरुद्धम् अवर्तमानत्वं व्यावर्तयतीति । परन्तु अवर्तमानत्वमित्यत्र नञः अन्योन्याभावः अर्थः, उतात्यन्ताभावः । न प्रथमः, स्वस्मिन् स्वभेदस्य विरुद्धत्वेऽपि, अन्यत्रोभयसत्त्वे विरोधाभावात् । घटघटभेदयोः भूतले सत्त्वस्य न हि विरोधः । असामानाधिकरण्यं विरोधः, सामानाधिकरण्यं चाविरोधः । एवञ्च घटघटभेदयोस्सामानाधिकरण्यं वर्तत एव । घटघटवद्भेदयोरेव विरोधः । न तु घटघटभेदयोः । घटभेदवति खलु भूतले घटो वर्तते । भिन्नयोरेव किलाधाराधेयभावः । द्वितीयकल्पे, तत्तदभावयोरेव विरोधः । एवञ्च वर्तमानत्ववर्तमानत्वाभावयोरेव विरोधः, न तु वर्तमानत्वभूतत्वयोः, वर्तमानत्वागामित्वयोर्वा । एकस्यैव वर्तमानत्वं भूतत्वं च कथं भवेत् इति चेत्; कालभेदात्संभवेत् । विरुद्धः कालभेदो वा एकत्र कथं भवेत् इति चेत्; 'स्वस्य स्वाभावकाले' इत्यादिना गतश्लोक एवं दत्तोत्तरमेतत्। तथा च प्रत्यक्षेण न क्षणिकत्वसिद्धिः । तदेतदुच्यते - तावदित्यप्रतीतेः इत्यादिना । **तावदिति** = वर्तमान एवेति **अप्रतीतेः** = वर्तमानत्वग्रहणकाले अग्रहणात् । ननु 'सर्वं वाक्यं सावधारणम्' इति हि न्यायः । 'नीलो घटः' इत्युक्ते हि पीतादिव्यावृत्तिः स्वतः सिद्ध्यत्येव । अतः **'तावत्'** = तावदेव इत्यपि प्रतीयत एवेति चेत्, तत्राह - तत्कालेत्यादि । **सतः** = वर्तमानस्य वस्तुनः **वर्तमानत्वबोधः** = वर्तमानत्वप्रतीतिः न तु शब्दप्रयोगः, तत्कालासत्त्वमेव हि अपनयति । 'घटोऽस्ति' इत्युक्ते, घटस्यास्तित्वम् अथवा सत्त्वम्, अथवा वर्तमानकालसंबन्धः बोध्यते । तेन तद्विरुद्धं वर्तमानकालसंबन्धाभावमात्रं व्यावर्त्यते, तत्तदभावयोरेव विरोधात् । अन्यत्र **कालेऽपि** = अन्यस्मिन् भूते, भविष्यति वा कालेऽपि सत्त्वंम् प्रमितम् **इति** = प्रमाणेन निश्चितमिति हेतोः, तद्विरोधप्रसङ्गः **कथम्** = वर्तमानत्वेन विरोधप्रसक्तिः कथं भवेत्, न कथञ्चिदपि । 'नीलो घटः' इत्युक्ते **'अनीलव्यावृत्तिः'** = नीलविरुद्धपीतादिव्यावृत्तिरेव प्रतीयेत, न तु संख्यापरिमाणाद्य- विरुद्धधर्मव्यावृत्तिः । अतः वर्तमानत्वग्रहः न भूतभविष्यद्व्यावृत्तिं साधयेत् ॥ 

भूतकालवर्तित्वं केन गृह्यत इति चेत्; 'सोऽयम्' इति प्रत्यभिज्ञयैव । तस्य प्रामाण्यं विवादग्रस्तमिति चेत्, पूर्वस्मिन् श्लोके दत्तोत्तरमेतत् । आगामिकालवर्तित्वं कथं गृह्येतेति चेत्, अनुमानादिना । गृहक्षेत्रादीनां क्रयविक्रयादिकम् आगामिकालदृष्ट्या हि चलति । तत्सर्वमूहमात्रमिति चेत्, क्षणिकत्वेऽपि विरोधमुपपादयतां शून्यवादिनां किमुत्तरं वक्तव्यम् । वस्तुनः क्षणिकत्वेऽपि प्रवाहतः सत्त्वस्याङ्गीकारात् नानुपपत्तिरिति चेत्, क्षणिकत्वे सिद्धे हि गत्यन्तराभावात् तथा वक्तव्यम् । स्वरसतः स्थिरत्वस्यैव सर्वानुभवसिद्धत्वात्, तत्र विरोधे मानाभावाच न कथञ्चिदपि क्षणिकत्वसिद्धिः ॥ 

ननु आशाजीविनामिदमागामिकालनिरीक्षणादिकम् । विवेकिनस्त्वश्वस्तना एवेति रहस्यं किं न जानासि ? एवं वदतः तव का वा निरीक्षेत्युच्यताम् ॥ 

Te 

गतं न शोचयेत्प्राज्ञः नाप्यागामि निरीक्षयेत् । अश्वस्तनस्तु वेदान्ती कथ्यते हि भवादृशैः ॥ एवं वदन् भवान् किंनु भवेः वद गजस्तनः ? । बकव्रती वा मार्जालव्रती वा त्वम् ऋतं वद । वेदान्तशास्त्रमेतत्तु वैराग्यायोपदिश्यते । लोकायतं चाप्यस्त्येव व्यवहारस्य सिद्धये ॥ २७ ॥
</details>

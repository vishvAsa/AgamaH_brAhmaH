+++
title = "031 दीपादीनां कदाचित्सदृशविसदृशाशेषसन्तत्यपेते"

+++
<details><summary>मूलम्</summary>

दीपादीनां कदाचित्सदृशविसदृशाशेषसन्तत्यपेते ध्वंसे दृष्टेऽप्यशक्या तदितरविषयेऽनन्वयध्वंसकॢप्तिः ।  
बाधादेर्दर्शितत्वादपि च दृढमिते सान्वयेऽस्मिन्घटादौ दुर्दर्शावस्थया स्युः पयसि लवणवल्लीनदीपादिभागाः ॥ ३१ ॥
</details>

<details><summary>सर्वाङ्कषटीका - ३१</summary>

बौद्धाः निरन्वयविनाशवादिनः । अन्वयः अनुवृत्तिः । सिद्धान्तसंमते परिणामवादे, घटस्य नाशेऽपि कपालादिरूपेण स दृश्यत इत्यङ्गीक्रियते । लेशतोऽप्यनन्तरमननुवृत्तिः यथा, तादृशविनाशो नाङ्गीक्रियते । अतः सिद्धान्ते सान्वयविनाश एव सर्वत्र । बौद्धास्तु एतद्विपरीततया निरन्वयविनाशवादिनः। वस्तु स्वनाशानन्तरं सर्वथा नानुवर्तत इत्यर्थः । अयञ्च निरन्वयविनाशः प्रतिसंख्यानिरोधः, अप्रतिसंख्यानिरोधः इति द्विविधः । घटादेः मुद्गराद्याघाते यो नाशः, सः 'प्रतिसंख्यानिरोधः' इत्युच्यते । पूर्वतनकंबुग्रीवाद्या- कारविरुद्धाकारस्य दर्शनात् तथोच्यते । क्षणिकवादे घटादेः प्रतिक्षणं नाशः, तत्तुल्यघटान्तरोत्पत्तिश्च या भवति, तस्य नाशस्य प्रत्यक्षतः अदर्शनात्, पूर्वीक्तनाशविलक्षणत्वात् 'अप्रतिसंख्यानिरोधः' इत्युच्यते । एतादृशं नाशद्वयं वस्तुस्थैर्यवादिनामपि दीपादावावश्यकम् । तैलवर्त्यादीनां नाशात् दीपज्वाला प्रतिक्षणं भिन्नैवेति सिद्धान्तेऽपि संमतम् । अथापि सः नाशः न प्रतिक्षणं दृश्यते । एवञ्च 'सेयं दीपज्वाला' इति यथा भ्रमः, तथैव ' सोऽयं घटः' इत्यपि भ्रम एवेति, प्रत्यभिज्ञया न वस्तुस्थैर्यसिद्धिरिति वदन्ति । एवं दीपज्वालायां प्रतिक्षणं नाशस्य, अन्ते संपूर्णदीपनाशस्य च सर्वेषां संमतत्वात्, तदृष्टान्तेन सर्वत्रापि 



31. 

32. 

[[68]]

[ निरन्वयविनाशनिरासः ] 

दीपादीनां कदाचित् सदृशविसदृशाशेषसन्तत्यपेते 

ध्वंसे दृष्टेऽप्यशक्या तदितरविषयेऽनन्वयध्वंसक्लृप्तिः । बाधादेर्दर्शितत्वात् अपिच दृढमिते सान्वयेऽस्मिन् घटादौ 

दुर्दर्शावस्थया स्युः पयसि लवणवत् लीनदीपादिभागाः ॥31॥ 

[कार्यकारणभावदूषणनिरासः ] 

सत्त्वेऽसत्त्वेऽपि पूर्वं किमपि गगनतत्पुष्पवन्नैव साध्यं 

हेतुप्राप्तिर्न पश्चाद्भवितुः, अघटितोत्पादनेऽतिप्रसङ्गः । 

नाशद्वयं ते साधयन्ति । इदं नाशद्वयमपि निरन्वयमित्यपि वदन्ति । तदेतत्सर्वं निराकरोति - दीपादीना- मित्यादिना । दीपस्य संपूर्णनाशस्य सर्वदा द्रष्टुमवकाशालाभादिसंभवात्, 'कदाचित्' इत्युक्तम् । आदि- पदेन बुद्बुदादिसंग्रहः । **सदृशसन्ततिः** = तैलनाशादिनानुमीयमाना; **विसदृशसन्ततिः** = अन्तिमदीपज्वालाया नाशे । दीपज्वालानाशानन्तरं कस्यानुवृत्तिर्दृश्यते ? अतस्तत्र निरन्वयविनाश आवश्यक इति पूर्वपक्षिण आशयः । एतादृशाशेषतेजस्सन्तत्या **अपेते** = रहिते ध्वंसे दृष्टेऽपि, **तदितरविषये** = घटपटादौ अनन्वयध्वंस- **क्लृप्तिः** = निरन्वयविनाशकल्पना अशक्या । दीपे तैलनाशादिना ज्वालाभेदः आवश्यकः । नैवं घटादौ किञ्चित् कारणं दृश्यते । न च अर्थक्रियाकारित्वरूपस्य सत्त्वस्य तत्र विद्यमानत्वेन, करणाकरणाभ्यां घटादावपि भेदः आवश्यक इति वाच्यम्; एतद्वादस्य पूर्वमेव ( श्लो. 25) निरासात् । तदिदमुच्यते- बाधादेर्दर्शितत्वादिति । बाधः 'सोऽयं घटः' इत्यादिप्रत्यभिज्ञायाः ऐक्यविषयिण्याः, दर्शितत्त्वात् पूर्वं (26 श्लोके) । 'सेयं दीपज्वाला' 'सोऽयं घटः' इति प्रत्यभिज्ञयोर्हि वैलक्षण्यं सर्वानुभवसिद्धम् । एवञ्च दीपज्वालादृष्टान्तेन, घटादौ निरन्वयविनाशकल्पनवत्, घटादिदृष्टान्तेनैव अन्तिमदीपनाशस्य सान्वयविनाशत्व- कल्पनमेव कुतो न स्यादिति पृच्छति - अपि चेत्यादिना । घटादौ अस्मिन् विनाशे मुद्गरादिजन्ये, **सान्वये** =कपालाद्यनुवृत्या सान्वये **दृढमिते** = प्रत्यक्षप्रमाणेन निश्चिते सति दीपनाशेऽपि सान्वयत्वमेव कुतो न स्यात् ? ननु घटादौ नाशानन्तरं कपालादिदर्शनेऽपि, दीपनाशानन्तरं किं दृश्यत इत्यत्र लीनदीपादिभागाः, पयसि लवणवत्, **दुर्दर्शावस्थया** = चक्षुषा गृहीतुमशक्याः स्युः । चक्षुषा अग्रहणेऽपि दीपानुवृत्तिः कथं स्यादित्यत्र दृष्टान्तः पयसि लवणवदिति । चक्षुषा गृह्यमाणलवणखण्डः जले प्रक्षिप्तश्चेत्, क्रमशः विशीर्णः जले लीनो भवति । चक्षुषापि न गृह्यते, त्वचापि न गृह्यते, रसनेन्द्रियेण तु गृह्यत एव । तद्वत्रापि, दीपनाशसमनन्तरक्षणे औष्ण्याद्यनुवृत्तिरपि लेशतः त्वगिन्द्रियेण गृह्यत एव । एवञ्च दीपनाशः सान्वय एव । तैलनाशेनानुमीयमानः प्रतिक्षणं ज्वालानाशोऽपि अनुपदं ज्वालान्तरानुवृत्त्या लेशतः तत्रानुवर्तेतैव । अतः निरन्वयविनाशः कुत्रापि न साधीयान् ॥ ३१ ॥
</details>

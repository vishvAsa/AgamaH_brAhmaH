+++
title = "064 आविर्भूतस्वरूपा निरवधिकसुखब्रह्मभुक्तिस्तु"

+++
<details><summary>मूलम्</summary>

आविर्भूतस्वरूपा निरवधिकसुखब्रह्मभुक्तिस्तु मुक्तिः सेवात्वाद्दुःखकृत्सा भवति यदि न तद्धर्मिमानेन बाधात् ।  
पाप्मा चास्मिन्नुपाधिस्स च न खलु तदा पुण्यपापव्यपायादात्मानो विष्णुशेषा इति च सुखमयी सा स्वरूपानुरूप्यात् ॥ ६४ ॥
</details>

<details><summary>सर्वाङ्कषटीका - ६४</summary>

[[134]]. 

[[311]] 

[ भगवत्सेवा न दुःखहेतुः ] 

आविर्भूतस्वरूपा निरवधिकसुखब्रह्मभुक्तिस्तु मुक्तिः 

सेवात्वात् दुःखकृत् सा भवति यदि, न तत् धर्मिमानेन बाधात् । पाप्मा चास्मिन्नुपाधिः, स च न खलु तदा पुण्यपापव्यपायात् 

 

आत्मानो विष्णुशेषा इति च सुखमयी सा स्वरूपानुरूप्यात् ॥64॥ 

एतत्सिद्धान्तसंमतमुक्तावन्यामनुपपत्तिमाशंक्य परिहरति - आविर्भूतेत्यादि । **आविर्भूतस्वरूपा** = स्वस्वरूपाविर्भावपूर्विका निरवधिकसुखब्रह्मभुक्तिस्तु निरतिशयानन्दब्रह्मानुभवः किल **मुक्तिः** = भवत्संमता मुक्तिः । **सा** =मुक्तिः **सेवात्वात्** = सेवारूपत्वात् **दुःखकृत्** = दुःखकारिणी, दुःखहेतुरिति यावत्, इत्यनुवादः दूषणाय कृतः । तथा च 'सेवारूपा मुक्तिः दुःखहेतु, सेवात्वात्, लोके दृश्यमानसेवावत्' इत्यनु- मानाकारोऽवगन्तव्यः । इति यदि, तत् **न** = नैतद्युक्तम् । कुतः ? धर्मिमानेन **बाधात्** = धर्मिग्राहकप्रमाण- विरोधात् । 'रसो वै सः, रसं ह्येवायं लब्ध्वानन्दी भवति' इति मुक्तेरानन्दस्वरूपब्रह्मप्राप्तिरूपताभिहिता । रस्यत इति **रसः** = **आनन्दः** = आनन्दस्वरूप इत्यर्थः । तादृशब्रह्मप्राप्तिः कथं दुःखकृद्भवेत् । तथा च मुक्तिस्वरूपप्रतिपादकं प्रमाणं यत् उक्तं श्रुतिरूपम्, तेन बाधात्, उक्तो हेतुः ‘वह्निः अनुष्णः पदार्थत्वात्, जलवत्' इत्यनुमाने प्रयुक्ते, धर्मिणः वह्नेः ग्राहकं यत् **प्रमाणम्** = प्रत्यक्षरूपम्, तत् प्रमाणं वह्निं उष्णमेव गृह्णाति - इति यथा वह्निग्राहकप्रमाणबाधात् तदनुमानं प्रत्यक्षबाधितमुच्यते, तथा मुक्तिग्राहकप्रमाणेन 

मुक्तेरानन्दरूपत्वावगमात् धर्मिग्राहकश्रुतिविरोधः ॥ 



यद्यपि तस्यां श्रुतौ मुक्तेस्सेवारूपत्वं नोच्यते, किन्तु स्वस्वरूपाविर्भवि एव; तथापि प्राप्यप्राप्तृभावस्य तत्राभिधानात् प्राप्तुः जीवस्य प्राप्यात् ब्रह्मणो भिन्नत्वेन निर्देशात्, तयोश्शेषशेषिभावस्य सहजत्वात्, तयोर्भेदसिद्धौ, तादृशभेदस्य दुःखाहेतुत्वस्थापनाय सिद्धान्ते सहजसेवारूपत्वस्थापनात् 'सेवात्वात्' इति हेतुः प्रयुक्तः । श्रुत्यर्थस्य बहुभिर्बहुधा वर्णनादनिर्णयेन मुह्यन्तं प्रति कथ्यते - अस्मिन् उक्ते प्रयोगे **पाप्मा** = पापसंबन्धः उपाधिश्च भवति । यत्र दुःखहेतुत्वम्, तत्र पापसंबन्ध इति साध्यव्यापकता । यत्र सेवात्वम्, तत्र सर्वत्र न पापसंबन्धः, यथा पक्षे इति पक्षान्तर्भावेण साधनाव्यापकता इति सोपाधिकोऽयं हेतुः । प्रकृते च - स **च** = पाप्मा च **तदा** = मुक्तौ **पुण्यपापव्यपायात्** = पुण्यपापयोर्नाशात् न **खलु** = नैव वर्तते । उपाध्यभावेन **साध्याभावः** = दुःखहेतुत्वाभावस्साध्यत इति सेवा न दुःखहेतुरिति भावः ॥ 

1 

ननु सेवायाः दुःखहेतुत्वं सर्वानुभवसिद्धम् । प्रत्यक्षविरुद्धमर्थं शास्त्रमपि न बोधयेत्, यूपादित्य- श्रुतिवत्, इत्यत्राह - आत्मान इत्यादि । **आत्मानः** = जीवात्मानस्सर्वे **विष्णुशेषाः** = विष्णोः परमात्मनः नित्यं शेषभूताः इति **च** = 'दासभूतास्स्वतस्सर्वे ह्यात्मानः परमात्मनः' इत्यादिप्रमाणाच्च **सा** = सेवा स्वरूपानु **रूप्यात्** =जीवात्मस्वरूपानुगुणत्वात् **सुखमयी** = आनन्दमय्येव भवति । अतश्च सेवास्सर्वा अपि, न दुःखहेतवः, किन्तु स्वरूपविरुद्धा सेवैव । अन्यथा पतिव्रतायाः पतिसेवाऽपि दुःखहेतुर्भवेत् । ततश्च सेवात्वरूपो हेतुः 

 

[[312]] 

स्वसाध्यसाधनेऽप्रयोजकश्च । 'सेवात्वमस्तु, दुःखहेतुत्वं मास्तु' इत्यप्रयोजकशङ्कायाम्, तत्परिहाराय 'यदि दुःखहेतुर्न स्यात्, तर्हि सा सेवैव न स्यात्' इत्यनुकूलस्तर्को वक्तव्यः । स न वक्तुं शक्यते; पतिसेवायां सेवात्वस्य संगतत्वेन, दुःखहेतुत्वाभावस्य च संमतत्वात् । तथा चोक्ते तर्फे आपाद्यस्य सेवात्वाभावस्य, आपादकस्य दुःखहेतुत्वाभावस्य च व्याप्तिर्नास्ति । सतीसेवादौ दुःखहेतुत्वाभावस्यैव सत्त्वेन, तत्र सेवात्वस्यैव सत्त्वात् । ततश्च तर्कस्याङ्गभूतेषु पञ्चसु (बु.60 ) आपाद्यापादकयोः व्याप्तिरूपस्यैकस्याङ्गस्याभावात्, अप्रयोजकशङ्कावारकतर्काभावात्, उक्तानुमानम् अप्रयोजकम् ॥ 

अयं भावः - स्वातंत्र्यं वा पारतंत्र्यं वा स्वतः न सुखहेतुः, नापि दुःखहेतुः । अविवेकिनो हि स्वातंत्र्यमेव दुःखहेतुः । विवेकिनस्तु पारतन्त्र्यमपि सुखहेतुः - ' तव दास्यसुखैकसङ्गिनाम्' इति खल्वनु- सन्दधते महान्तः । एवं स्वातन्त्र्याभिमानिनः पारतन्त्र्यं दुःखहेतुः । पत्न्याः पतिपारतंत्र्यम्, शिष्यस्य गुरुपार- तंत्र्यम् च गुणः, स्वातंत्र्यमेव तत्र दोषः । अतः तत्तद्वस्तुस्वरूपानुगुणमेव गुणदोषनिर्णयः कार्यः । जीव- परमात्मनोस्संबन्धस्य मधुरभक्तौ पर्यवसानस्यापि निरूपितत्वात् जीवात्मानस्सर्वे परमात्मनश्शेषभूताः । अत एव रुद्रकृतमन्त्रराजस्तोत्रे 'दासभूताः स्वतस्सर्वे ह्यात्मानः परमात्मनः । अतोऽहमपि ते दासः इति मत्वा नमाम्यहम् ॥' इति दासत्वस्य 'स्वतः' इत्यनेन सहजत्वाभिधानात् स्वरूपाविर्भावस्यैव मुक्तित्वाददोषत्वम् । ‘तव दास्यसुखैकसङ्गिनाम्' (स्तो. 2) इत्यादौ हि तादृशं दास्यं सुखेनैव व्याप्तमित्यादिकमपि द्रष्टव्यम्॥ 

ननु भोः ! किमिदं सर्वं पौराणिकमभूत्तव। रोचते तत्तु बालेभ्यः न प्रौढेभ्यः कदाचन ॥ वेदान्ता न हि कुत्रापि दासभावं वदन्ति च । स्वाराज्यमेव मुक्तिं ते शतशो घोषयन्त्यहो ॥ 

'न ऋते श्रान्तस्य सख्याय देवाः' इत्याद्यधीतं न हि वैदिकैस्तैः । 

वदन्तु कामं बहुधा हिरण्यकशीपुवंशप्रभवा अमी जनाः ॥ 

'देवान् भावयतानेन ते देवा भावयन्तु वः । परस्परं भावयन्तः श्रेयः परमवाप्स्यथ ॥ ' इत्याह भगवानेव सृष्टिविज्ञानमद्भुतम् । देवताद्वारिका सृष्टिः श्रुत्यैव समुदीरिता । व्याकरवाणि जीवेनानेनेति किल कण्ठतः । मानवानां न चास्त्यन्या गतिः स्वक्षेमलब्धये ॥ ईश्वरांशेन संभूता ये तेषां सृतिरन्यथा । अपवादस्वरूपा तत् नैव स्मर्तु क्षमाः परे ॥ ब्रह्मांशभूतो जीव इत्युक्तं चेत्, गर्दभा अपि । ब्रह्मांशाः स्मर्यतां नार्धजरती युज्यते तव ॥ स्वस्वरूपज्ञानशून्याः मानयेयुर्न चेदिदम् । स्वयं नष्टाः तामसास्ते नाशयेयुः परानपि ॥ स्वतन्त्रपरतन्त्रादिशब्दान् यावत्प्रयुञ्जते । तावद्धि तत्त्वमेतावदेव वक्तुं क्षमं सताम् ॥ तदूर्ध्वं नैव शब्दः स्याद्विचारो वा कथं भवेत् ? वृथा जल्पनमात्रं स्यात्पुरुषार्थस्तदा तव ॥ 'कलकण्ठगणास्वाद्ये कामस्यास्त्रे निजाङ्कुरे । निम्बवृत्तिभिरुद्गीर्णे न चूतः परितप्यते ॥ ' इत्युक्तन्याय एवात्र स्मर्तव्यः साधुभिस्सदा । अलाभात्तादृशगुरोर्न जानन्ति हितं बत! । तेऽनुकम्प्यास्तु साधूनां मूढा उज्झितसत्पथाः । अलमेतादृशैस्साकमालापैः पापहेतुभिः ॥ 

अतश्च स्वरूपविरुद्धसेवैव दुःखहेतुः, न स्वरूपानुरूपेति सुष्ठुक्तम् ॥ 

[[135]]. 

[[313]] 

[मुक्तस्य सर्वमनुकूलम् ] 

सर्वस्याप्यानुकूल्यं स्वत इह जगतो वासुदेवात्मकस्य 

व्यक्ति तन्मुक्तिकाले भजति भवकृतज्ञानसङ्गोचहानेः । 

 

अयि भोः दास्यसुखरसिकः ! इदमत्र समाधीयताम् । स्वरूपाविर्भावो मोक्ष इत्युच्यते । सहैव निरवधिकानन्दब्रह्मानुभवो मुक्तिरित्यप्युच्यते । सहैव च सेवारूपेति चोच्यते । एभिस्सह 'स स्वराद्भवति' इति स्वातन्त्र्यमप्यङ्गीक्रियते । किमियं विलक्षणसर्वमिश्रणरूपा मुक्तिर्भवताम् ? इति चेत्; सत्यम् । किं कुर्मो वयम् ? ये तु स्वबुद्धिकौशलेन तर्कबलात्परमपुरुषार्थं कल्पयित्वा सन्तुष्यन्ति, न तथा वैदिका वयं कल्पयितुं प्रभवामः । श्रुतिर्यथा वक्ति, तथाऽङ्गीकुर्मः । स्वरूपाविर्भावो हि मोक्षः । स च 'संपद्यते ' इति परमात्मसंपत्त्या भवति । स्वरूपं च जीवस्य परमात्मशेषतैकरूपम् । त्वं तु 'यद्यपि भेदापगमे साम्ब ! तावकीनोऽहम् । न मामकीनस्त्वम्' इति भवद्गुरुवचनरहस्यमपि न जानीषे । वयं तु जानीमः । अत एवं सर्वार्थगर्भ पुरुषार्थं वदामः । अत एव 'भोगमात्रसाम्यलिङ्गाच्च' इति सूत्रमपि विवृतम् । राजकुमारन्यायेनैव ब्रह्मप्राप्तेः प्रतिपादनात्, सर्वं तेन व्याख्यातम् । शिष्टमनुपदं भविष्यति ॥ ६४ ॥
</details>
